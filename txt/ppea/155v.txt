and schame schrapeþ his cloþes and his schynes wascheþ
thanne wote the dronkyn daffe · wherfor he is to blame

¶ Ȝe seyn sooth quod y · y haue seen it ofte
þ(er) smyt no thyng⟦e⟧ so smerte · ne smelleþ so sowre
as schame þ(er)e he schewyth hym · for euery man hym schonyeth ·
why ȝe wysse me þus q(uod) y · was for y rebukyd resou(n) ·
certys q(uod) he þat is sooþ · and schoop hym forto walke
and aros vprygth wyþ þat · and folwyd hym aftur
and prayde hym for his curtasye · to telle me his name

Passus xij(us) · de visione · & v(us) · de do-weel ·
[*I*]
I am ymagynatyf⟦e⟧ q(uod) he · ydel was y neuere ·
thow⟦e⟧ y sytte by my-sylfe · yn syknes and yn helþe
y haue folwed þe yn feith · þys fyue and fourty wynt(er)
and many tymes y haue meuyd þe · to þenke on þyn ende
and how⟦e⟧ fele fernyers · arn faryn & so fewe to come ·
and of þy wylde wantownes · þo þu ȝonge were ·
to amende þe yn þy myddel age · lest mygth þe faylyd
yn þyn olde age · that euyl canst⟦e⟧ suffre
pouerte or penaunce · or prayer bydde
Si non in prima vigilia · nec in secunda · & c(etera) ·

¶ Amende the whil thu mygth · thu hast ben warnyd ofte ·
wyþ poustees and pestylences · wyth pou(er)te & wyþ angres
and wyþ þese bytt(er) balayses · god betyþ his dere chyldren ·
Quem diligo castigo · & c(etera) ·

¶ And dauid yn the saut(er) seyth · of suche that loueþ (ihesu)
virga tua & baculus tuus ip(s)a me consolata sunt · & c(etera)

¶ All þouȝ thu stryke me wyth þy staf · wyth styke or wyþ ȝerde
yt nys but murþe as for me · to amende my soule ·
and thu medlest þe wyþ makyng(es) · & myste go seye thy saut(er)
and bydde for hem þat ȝyue þe breed · for þ(er)e ar bokes y-nowe ·
to telle men what dowel is · dobet and dobest bothe
and p(re)chours to p(re)ue what it is · of many a peyre frerys ·

¶ I say wel he seyde me sooþ · and sumwhat me to excuse
seyde catou(n) conforted me his sone · þat clerk þow he were
to solacyn hym sumtyme · as y do whan ymake ·
Interpone tuis interdu(m) gaudia curis · & c(etera)

¶ And holy men y herde q(uod) y · how þey oþ(er)while
pleyȝedyn þe p(ar)fytere · to be yn many places
ac ȝif þere were any wygth · þat wolde me telle ·
what were dowel and dobet · and dobest at the laste
