¶ The busschop schall be blamyd · byfore god as y leue ·
that crowneþ suche goddys knygthes · þ(a)t kunyn \nat sapient(er)/
synge ne psalmys rede · ne sygge a masse of þe day ·
ac neu(er)e neyþ(er) is blameles · þe busschop nor þe chapleyn ·
for her eyþ(er) is endytyd · & þat is ignorancia ·
Non excusat ep(iscop)os · nec ydiotes p(re)estes · & c(etera) ·

¶ Thus lokynge on lewyd p(re)estes · han don me lepe fro pou(er)te ·
þe whiche y preyse þere pacyence is · more p(ar)fyt þan rycche⟦..⟧\sse/

¶ Ac muche more yn metynge thus · wyþ me gan on dyspute ·
and slepyng y sauȝ all this · and syþþyn cam k⟦.⟧ynde ·
and nempnyd me by myn name · and dude me nemen hede ·
and þurgh the wondres yn þys worlde · wytte forto take ·
and ⟦.......⟧\vp on/ a mountaygne · þ(a)t myddel-erþe higth · as me þougth ·
y was fet foorth · by ensamples to knowe ·
þurgh echa creature and kynde · no creature to louye ·

¶ I seiȝe þe sunne and þe se⟦e⟧ · and þe sond⟦e⟧ aftur
and where þat bestys and bryddys · by her make they ȝedyn ·
wylde wormys yn wodys · and wondurfull foules ·
wyth fleckyd fethres · and of fele colourys ·

¶ Man and his make · y mygth bothe byholde ·
pou(er)te and plente · boþe pes and werre ·
blysse and bale boþe · y sauȝ all at onys ·
and how men tokyn mede · and mercy refusyd ·

¶ Resou(n) y seyȝe sothly · suen alle bestys ·
yn etynge and drynkynge · and yn engendrynge of kynde ·
and aftur cours of concepcyou(n) · non took kepe of of oþ(er) ·
and whan þey hadde rydyn yn roteye-tyme · anon rygth þ(er)aft(er) ·
males drowyn hem to males · all mornynge by hem-selue ·
and yn euenyng(es) also · the malys ben fro females ·
ther nas cow nor no female yn kynde · þat conceyuyd hadde ·
that wolde belwe after boles · ne bore aftur sowe ·
boþe hors and houndys · and alle othre bestys ·
medlyd nougth wyþ her makys · þat wyþ fole were ·

¶ Bryddys y behelde · þat yn buskes made nestys ·
hadde neu(er)e wye þe wyt⟦te⟧ to wurche þe leste ·
y hadde wondre at whom · and where þe pye lernyd
to legge þe stykkys yn whiche sche leyeþ · and bredeþ
ther nys wrygth as y wene · schulde werche her nest to paye ·
ȝif any masou(n) made a molde þ(er)to · muche wondur yt were ·
and ȝit me merueyled more · how many othre bryddys ·
