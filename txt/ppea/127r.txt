bettre is that bote · bale adowne brynge ·
thanne bale be ybet⟦.e⟧\e/ · and bote neuere the bettre

¶ And thanne gan mede to mengyn here · and mercy besougth\e/
and p(ro)fred pes a p(re)sente · all of pure golde
haue this · man of me quod sche · to amende ⟦...⟧\thi/ scathe
for y woll wagen for wrong⟦e⟧ · he woll do so nomore

¶ Pytously pes thanne · prayede to the kynge
to haue mercy · on that man · that mysdede hym so ofte
for he hath waged me well · as wysdome hym taugth\e/
and y furȝiue hym that gult⟦e⟧ wyth a good wylle
so that the kyng⟦e⟧ assente · y can seye no bettre
for mede me hath amendes maad · y may namore aske ·

¶ Nay quod the kyng⟦e⟧ · so me cryste ⟦me⟧ helpe
wrong⟦e⟧ wendeth nougth so\a/way · furst⟦e⟧ y woll wyte more
for lepte he solygthly · laughen he wolde
and eft⟦e⟧ baldere be · to bete myn hewen ·
but resoun haue rewthe on hym · he schall reste in my stokkes ·
and that also longe as he lyueth · but lownesse hym borowe ·

¶ Summe radde resoun tho to haue rewthe on that schrewe ·
and forto conseyle the kyng⟦e⟧ and conscyence after ·
that mede muste be maynp(er)nour · resoun they besougth\e/ ·

¶ Rede me nougth q(uo)d resoun · no rewþe to haue
tyl lordes and ladyes · louen alle trewthe ·
and hatyn alle harlotrye · to here or to mowthe yt ·
tyl p(er)nell purfyl · be putte in here hucche
and chyldren cheryschynge · be chastysed by ȝerdes ·
and harlotes holynes · be holdyn for an hyne
tyl clerkyn couetyse · be · to cloþe poore and fede
and relygyous romers · recordare · in her cloystres ·
a⟦.⟧\s/ seynte benet hem bad⟦..⟧\./ bernarde and Fraunces
and tyl p(re)chours p(re)chynge · be p(re)uyd on hem-selue
tyl the kynges counseyl · by the comune p(ro)fyte
tyl Buschopes bayardes · ben beggers chambres ·
here haukes and here houndes · helpe to poore relygyous
and tyl seynte Iames be sougth · there y schall assygne
that noman go to Galyce · but ȝif he go for euere
and alle rome-renners · for robbers byȝonde
bere no seluer ouer the see · that sygne of kynge scheweþ
neyther graue nor vngraue · golde neyþer syluer ·
vpon forfeture of that fee · who-so fynte yt atte douer ·
