for dauid was douȝtyest of dedys · yn his tyme
the buyrdes t⟦..⟧\ho/ songyn · Saul interfecit mille · Et dauid decem milia
forþy þe contre þer (ihesu) cam · callyd hym fili dauid
and nempnyd hym of nazareþ · and no man so wurþy
to be cayser or kyng · of þe kyngdom of iuda
ne ouer þe iewes iustyse · a⟦o⟧\s/ (ihesus) was hem þougthe

¶ Wherof cayphas hadde enuye · and oþ(er)e of þe iewys
forto don hym to deþe · day and nygth þey casten ·
kylleden hym on cros wyse · at caluarye on a fryday ·
an suþþen buryeden his body · and bedyn þat men schulde
kepyn it fro nygth-comers · wyþ knyhtes y-armed ·
for no frendys schuldyn hym fecche · for p(ro)phetys hem tolde
how þat blyssid body · of buryell · ryse schulde
and gon ynto galyle · and gladyn · his apostles ·
and his moder m⟦o⟧\a/⟦...⟧\rie/ thus men byfore demyd ·

¶ the knyghtes that keptyn ⟦..⟧\hym/ · byknewen it hem-sylue ·
that aungels and archangels · er þe day spronge
comen knelynge to þe ⟦....⟧\corps/ · and songyn (christus) resurgens
verray m⟦..⟧\an/ bifore hem alle · and foorþ-wyþ hem he ȝede ·

¶ The iewes prayeden h⟦y⟧\e/m pees · and bisoughten þe knyghtes
to telle þe comune þat þ(er) cam · a compaigne of his apostlys
and bywycched hem as þey wokyn · and awey stolen hym ·

¶ Ac marye magdaleyn · mette hym by þe weye ·
goynge toward galylee · yn godhed and manhed
and lyues and lokynge · and sche alowd cryede
yn eche a compaigne þere sche cam · (christus) resurgens
thus cam it owt þat cryst ou(er)cam · recoueryd and lyuede
Si\c/ oportet (christum) pati · & intrare · & c(etera)
For þat þat wommen wyten · may nougth well be counseyl

¶ Pet(er) parceyued all þis · and pursewyd after
boþe iames and ioh(a)n · (ihesu) forto seke ·
thaddee and ten moo · wyþ thomas of ynde
and as alle þyse wyse wyes · weren to-gydrys
yn an hous all by-schett · and her dore ybarred ·
cryst cam yn and all closed · boþe dore and ȝatys
to peter and to þese apostlys · and seyde pax vobis
and took thomas by þe hond · and taugth hym to grope ·
and fele wyþ his fyngrys · his fleschlych herte ·

¶ Thomas towchid it · and wyþ his tonge seyde ·
Deus meus & dominus meus · & c(etera)
