schulde neuere kyng⟦e⟧ ne knygth · ne chanou(n) of seynt poules
ȝyue hem to her ȝeresȝyue · ȝee the ȝifte of a grote
ac merthe and mynstracy · is amonge men nouthe
lecchery and losengerye · and losels tales
glotany and grete othes · þis merthey þey loueth

¶ Ac ȝif they carpyn of cryst · these clerkes and þyse lewyd
at þe mete yn her merthe · whan mynstrales ben stylle ·
than⟦.......⟧\ne \tellen/ they/ of trynyte · a tale other tweyne ·
and bryngeþ foorth a ballyd resou(n) · & takyn bernard to wytnesse
and puttyn foorþ a p(re)su(m)pcyou(n) · to p(re)ue the sothe

¶ thus þey dreuelyn at her deys · þe deite to knowe
and gnawyn god wyþ þe gorge · whan þe guttys fyllyn ·
ac þe carful may carpe · and cryȝen at the ȝate
boþe an-hungred and a-þurst⟦e⟧ and for chele quake
ys noon to nymen hym neer · his noyȝe to amende
but huntyn hym as an hound · and hotyn hym go thennys

¶ lytyl loueþ he þat lorde · þat lent hym all þat blysse ·
that þus p(ar)teth wyth þe poore · a p(ar)cel whan hym nedeth
ne were mercy yn mene men · more than yn ryche ·
mendynauntes meteles · myghten go to bedde ·
god is muche yn þe gorge · of þese grete maystres
ac amonges mene men · his mercy and his werkes
and so seith þe saut(er) · y haue seen it ofte ·
Ecce audiuim(us) eam in effrata · inuenim(us) ea(m) in campis silue · & c(etera) ·

¶ Clerkes and oþerkyn men · carpyn of god faste
and hauyn moche yn þe mouþ · ac mene men yn herte
frerys and faytours · han foundyn suche questyouns
to plese wyþ proud men · sytthe þe pestylence tyme
and p(re)chyn at seynt poules · for pur enuye of clerkes
that folk⟦e⟧ is nougth f⟦..⟧\er/myd yn the feyþ · ne fre of her goodes
ne sory for her synnys · so ys pryde woxen ·
yn relygyou(n) and yn all þe reme · among⟦e⟧ ryche and pouere
that prayers han no power · the pestylence to let⟦..⟧\te/
and ȝit þe wrecchis of þys world⟦e⟧ is noon waar by other
ne for drede of deeþ · wyþdrawyn nougth her pryde
ne beþ plentyfous to þe pouere · as pure charyte wolde
but yn gaynesse and yn glotanye · forgluttyn her good hem-sylue ·
and brekyn nougth to þe beggere · as þe book techeþ
Frange esurienti panem tuu(m) · & c(etera)

¶ And þe more he wynneth and welt⟦e⟧ welþes and rycchesse ·
