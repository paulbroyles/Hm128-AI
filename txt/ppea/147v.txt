and euery maner seculer · þat may nougth conteyne ·
wysly go wedde and war hym fro synne ·
for lecchery yn lykynge · is lymȝerde of helle
whiles þu art ȝonge · and þy wepne kene
wreke þe wyþ wyuynge · ȝif þu wolte ben excused
Dum sis vir fortis · ne des tua robora scortis · Scribitur in portis · meretrix est ianua mortis ·

¶ Whan ȝe han wyued be waar · and wurche yn tyme
nougth as Adam and Eue · whan tyme was engendred
for yn vntyme trewly · bytwene man and wo(m)man
ne schulde no berde yn bedde be · but ȝif þey were boþe clene
bothe of lyf⟦e⟧ and of soule and yn p(ar)fyt charyte ·
that ylke derne dede do · noman ne schulde
and ȝif þey ledyn thus her lyf⟦e⟧ it lyketh god all-myghty
for he made wedlok furst · and hym-sylf it seyde
Bonu(m) est vt vnusquisq(ue) vx(or)em suam h(ab)eat p(ro)pt(er) fornicac(i)o(ne)m · & c(etera)

¶ And þey þat oþergatys were getyn · for gadelyng(es) ben holdyn ·
als fals folk⟦e⟧ foundlynges · faytours and lyers
vngracyous to gete good · or loue of the peple ·
wandryn and wastyn · what they cacche mowe
aȝenst do-wel þey don euyl · and þe deuel s(er)ue ·
and aftur her deþ-day · schull dwell w(y)t(h) þe same ·
but god gyue hem grace here · hem-sulf to amende ·

¶ Dowel my frend⟦e⟧ is · to don as lawe ⟦.⟧ techeth
to loue þy frende and þy fo · leue me þat is do-bet
to ȝyuen and to ȝemyn · bothe ȝonge and olde
to helyn and to helpyn · is dobest of alle ·
and dowel is to drede god · and do-bet to suffre ·
and so cometh do-best of bothe · and bryngeþ dou(n) þe mody
and that is wykkyd þat many werke schendeth
and dryueth a-wey dowel · þurgh dedly synnys

Passus x(us) · de visione · & iij(us) · de do-weel ·
[*t*]
T hanne hadde wyt⟦t⟧ a wyf⟦e⟧ · was hotyn dame studye ·
þat lef⟦e⟧ was to lere · And of lyche boþe
sche was wondurly wroth · þat wytt þus me taugth\e/
and al starynge dame studye · sternly seyde ·

¶ Wel art thu wys q(uod) sche to wytt · eny wysdomes to telle
to flaterers or to folys · þat frentyk ben of wyttes
and blamyd hym · and bannyd hym · and bad hym ben stylle
wyþ suche wyse wordes · to wyssyn eny sottes ·
