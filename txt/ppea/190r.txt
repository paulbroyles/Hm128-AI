for be þys derknesse y-do · \his deth wurth a-venged · /
and ȝe lurdeynes arn lost · for lyf schall haue þe maystrye
and ȝowr fraunchise · þat fre was · fallen is yn thraldom ·
and ȝe cherles and alle ȝowr children · cheue schull ȝe neu(er)e ·
to haue lordschipe yn londe · ne no lond tylye ·
but all bareyne schall ȝe be and by vsure ȝowr lyf lede ·
whiche is þe lyf þat owr lord · yn alle lawes a-cursyd ·
now ȝowr goode dayes ar don · as danyel p(ro)phecyed ·
whan cryst cam of her kyngdom · þe crowne schuld cese ·
Cu(m) veniat sanctus sanctoru(m) cessabit vncc(i)o v(est)ra · & c(etera)

¶ What for fere of þys ferly · and of þe false iewys
y drowȝ me yn that derknesse to descendit ad inferna
and þere y sawȝ soþly · s(e)c(un)d(u)m scripturas
owt of þe west coste · a wenche as me þouhte ·
com walkynge yn þe way · to helleward sche loked ·
mercy higth þat mayde · a meke þynge wyþ-alle ·
a full benyngne burde · and buxu(m) of speche ·

¶ H⟦y⟧\e/r suster as it semyde · cam softly walkynge ·
euene owt of þe est · and westward sche lokede ·
a ful comely creature · trewþe sche higthe ·
for þe vertu þat her folweþ · aferd was sche neu(er)e ·

¶ Whan þese maydens mette · mercy and trewþe ·
eyþer asked oþer · of this grete wonder
of þe dymme and of þe grete derknesse · and how þe day rowyd
and whiche a lygth and leme · lay before helle ·
y haue ferly of þys fare · forsoþe seyde trewþe ·
and am wendynge to w⟦y⟧\e/te · what þis wondre meneþ
¶ Haue no m(er)uayle · q(uod) m(er)cy · trewþe it bitokeneþ
a maydyn þat hatte marye · and moder wyþ-owt felynge ·
of eny kyn creature · conceyuyd thrugh speche ·
and grace of þe holy goste · wex gret wyþ childe ·
wyþ-owtyn wem ynto þys world · sche hym brouhte ·
and þat my tale be trewe · y take god to wytnesse ·

¶ syþ þys barn was born · ben þrytty wynt(er) passyd
whiche deyed and deeþ þolyede · þys day about mydday
and þat is cause of þys enclypse · þat closeþ now þe sonne ·
⟦y⟧\y/n menynge that man schall · fro ⟦.....⟧\merk/nesse ⟦....⟧\be/ drawe ·
þe whiche þys lygth and þis leme · schal lucifer ablende ·
for p(at)riarkes and p(ro)phetes · han p(re)chid herof ofte ·
þat man schal man saue · þurgh amaydens helpe ·
