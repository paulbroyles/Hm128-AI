and ouerseyne me at my sop(er) · and sumtyme atte nones
that y glotou(n) gyrte yt vp · or y hadde gone a myle
and so spylt⟦e⟧ that mygth be sparyd and spendyd on sum hungry
ouerdelycatly on fastyngdayes · dronkyn and ete bothe
and sat⟦e⟧ sumtyme so longe þere · þat y sleep and ete boþe at onys
for loue of tales yn tauernes · to drynke þe more y dynede
and hiȝed to the mete or none · whan fastynge-dayes were
¶ This schewynge schryfte q(uod) repentaunce · schall be meryte to the ·
and þanne gan glotou(n) to grete · and gret⟦e⟧ doel made ·
for his lyþer lyf⟦e⟧ · that he lyued hadde
and avowed to faste · for hungor or for thurste ·
schal þ(er)e neu(er)e fysch on frydayes · deffyen yn my wombe
tyl abstynence myn Aunte · haue ȝyuyn me leue ·
and ȝet⟦te⟧ y hated here · all my lyf⟦e⟧-tyme
[*Accidia*]
¶ Thanne cam⟦e⟧ slewthe all beslabred · wyth two slymy eiȝen
y moste sytte q(uod) the segge · or elles schulde y nappe
y may nougth stonde ne stowpe · ne wyth-oute stool knele ·
were y brougth a-bedde · but ȝif my taylende yt make
schulde no ryngynge do me ryse · er y were rype to dyne
he bygan benedicite wyth a bolke · and his breeste knokkyde
and roxid and roryde · and rutte atte the laste
¶ What awake renke q(uod) repentaunce · and rape the to schryfte
¶ ȝif y schulde deye by this day · me luste nougth to loke
y can nougth p(ar)tfully my pat(er)-noster · as the preest⟦e⟧ yt syngeth
but y can rymes of robynhood · and randolf⟦e⟧ erle of chestre ·
ac neythur of oure lord⟦e⟧ ne of oure lady the leste that euere was maked ·
¶ y haue maad a-vowes fourty · and forȝete hem on the morowe
y p(er)formyd neuere penaunce · as the preest me hygthe
ne rygth ⟦......⟧\sory · / for my synnys · ȝet was y neuere
and ȝif y bydde any bedes · butte ȝif yt be yn wratthe
⟦¶ T⟧\t/hat y telle wyth my tonge · ys two myle fro myn herte
¶ y am occupyd echa day · halyday and othre
wyþ ydel tales atte the nale · and otherwhile yn cherche ·
goddes peyne and his passyou(n) · full selde thenke y ther-onne
¶ I vysyted neu(er)e feble men · ne fettred men yn pyttes ·
y haue leuer here an harlotrye · or a somer gamyn of sowters ·
or lesynges to laughe · at and bylyȝe my neyȝbours
than al that euere mark⟦e⟧ made · math⟦.⟧\ew/ Iohan and lucas ·
¶ and vygylyes and fastynges · alle these late y passe
and lygge a-bedde yn lentyn · and my lemman yn myn armys ·
