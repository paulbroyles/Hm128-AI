thre p(er)sones · ac nougth yn plurel noumbre
for alle is but o god · and eche is god hym-sylue
Deus pat(er) deus filius deus sp(iritu)s sanctus · & c(etera)
God the fader god þe sone · god holygoost of bothe
maker of mankynde · and of bestys bothe ·

¶ Austyn the olde · herof maade bookes
and hym-sylf⟦e⟧ ordeyned · to sadde vs yn byleue
who was his autour · alle þese four eu(au)ngelystes
and cryst⟦e⟧ clepyd hem-self⟦e⟧ so · þe eu(au)ngelistes bereþ wytnes
alle þe clerkes vndur cryst · ne cowdyn þys assoyle ·
but þus it bylongeth to byleue · to lewyd þat wolen dowel ·
for hadde neuere freke fyn wyt⟦te⟧ · þe feith to despute
ne man hadde no meryte · mygth it ben y-preuyd ·
Fides non habet meritu(m) · vbi humana rac(i)o p(re)bet exp(er)imentu(m) · & c(etera) ·

¶ Thanne is dobet to suffre · for the soules helthe ·
and þat þe book byt⟦te⟧ · by holy cherches techynge ·
and þat is man by thy mygth · for mercyes sake ·
loke thu werche it yn werke · þat þy woord scheweth ·
suche as þu semyst yn sygth · be yn assaye founde ·
Appare quod es vel esto quod appares · & c(etera)

¶ And lat no-body be · by thy berynge be bygylyd
but be suche yn thy soule · as þu semest wyth-oute ·
than is do-best to be bolde · to blame the gulty ·
syþnes thu semest thy-sylf⟦e⟧ · as yn soule clene ·
ac blame thu neuere body · and thu be blame-wurthy ·
Si culpare velis · culpabilis esto cauebis ·
Dogma tuu(m) sordet · cu(m) te tua culpa remordet · & c(etera)

¶ God yn the gospell greuously rep(re)ueth
alle þat lacken eny lyf · and lackles han hem-sylue
Qui consideras festuca(m) in oculo fr(atr)is tui · trabem in oculo tuo · & c(etera) ·

¶ Why meuest thu thy mood for a mote · yn thy broþers eiȝe ·
syþen a beem yn thy owen · all blyndeth thy-sylue ·
Eice primo trabem in oculo tuo & c(etera) ·
whiche letteþ þe to looke · lesse other more ·

¶ I rede eche blynd bosard · do bote on hym-sylue ·
for abbotes and for p(ri)ores · and for alle manere p(re)lates
and p(ar)sou(n)s and p(ar)esch p(re)estes · þat p(re)che schulde and teche ·
alle manere of men · to amende · by her myghtes
this tixt was told ȝow · to be war er ȝe taugthe
that ȝe were suche as ȝe seyde · to saue wyth othre ·
