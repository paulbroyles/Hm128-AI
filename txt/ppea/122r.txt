¶ Wyste y that q(uo)d that womman · y wolde nougth spare
forto be ȝoure frende frere · and fayle ȝow⟦e⟧ neuere
while ȝe loue lordes · that lecchery hauntyn
and lakken nougth ladyes · that louen wel the same
yt ys a frealte of flesch · ȝe fynden yt in bookes ·
A comyn cours of kynde · where-of we comyn alle
who may scapen that sclawndre · the scathe ys sone amended
yt ys a synne of the seuene · sonnest relessed

¶ God haue mercy q(uo)d mede · on men that yt hauntyn
and y schal couer ȝoure cherche · ȝoure cloyst(er) make
and ȝoure wowes whyten · and wyndowes glasyn
do paynte and portraye · and paye for the makynge
that euery segge schal seye · y am suster of ȝoure hous ·

¶ ⟦..⟧\But/ god to alle good folk⟦e⟧ \·/ suche grauynge deffendith
to wryten in wyndowes · of here wel-dedys ·
yn aduenture pryde be peynted þere · and pompe of the worlde
for cryst⟦e⟧ knoweth thi conscyence · and þy kynde wylle
and þy coste and thy couetyse · and who the catel ⟦...?...⟧\owghte/ ·

¶ For-þy y lere ȝow lordes · leueþ suche werkes
to wryten in wyndowes · of ȝoure wel-dedys ·
or to gredyn after goddes men · whan ȝe delen doles
yn aduenture ȝe haue ȝoure huyre here · and ȝoure heuene als
Nesciat sinistra manus  quid faciat dextra ·
late nougth thy lefte halfe · late ne rathe ·
w⟦y⟧\e/te what thu werchest · wyth thy rygth syde ·
for thus byddeþ the gospel · good men do⟦ne⟧ her⟦e⟧ alm⟦....⟧\esse/ ·

¶ Meyres and m⟦......⟧\ercers/ · that menes ben bytwene
the kyng⟦e⟧ and the comune · to kepe the lawes
to punysche on pyloryes · and pynynge stoles
brewesters and baksters · bochers and cokes
for þese arne men of this molde · that moste harme wurcheth
to the poore peple · that p(ar)celmel beggen
wyth that the poore peple · schulde putten in here wombe
for tooke they on treuly · they tymbred nougth so hye
ne bouhten no burgages · be ȝe full certayn

¶ Ac mede the mayde · the meyre haþ bysougth
of alle suche sullers · suluer to take
or p(re)sentes wyth-outen pans · or peces of seluer
rynges or other rycchesse · the regratours to ma⟦......⟧\nteyne/

¶ For my loue q(uo)d that lady · loue hem echone ·
