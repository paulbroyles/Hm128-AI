sche spak⟦e⟧ to spynsters · to spynnyn hit oute
ac the pound⟦e⟧ that sche payde by · weyed a quartou(n) more
than myn owne aunser · who-so weyed trewthe
y brougth her barly malt · sche brew⟦e⟧ yt to selle
peny-ale and puddynge-ale · sche pouryd to-gydres ·
for laborers and for lowe folke · that lay⟦e⟧ by hym-syluyn ·
the beste ale lay yn my boure · or in my bedde-chambre
and who-so bummyd thereof · payde ther-after
a galou(n) for a grote · god yt wote no lasse
and ȝit yt cam⟦e⟧ yn cuppe-mele · this craft⟦e⟧ my wyfe vsed ·
¶ Rose the regratour · was here rygth name
sche hath holdyn hukstry · all here lyfe-tyme
ac y swere now⟦e⟧ so theek⟦e⟧ that synne wol y lete ·
and neuere wykkydly weye · ne wykkyd chaffare vse
but wende to walsyngh(a)m · and my wyf⟦e⟧ als ·
and bydde the rode of bromholme · brynge me out of dette
¶ Repen⟦.⟧\t/edest the euere quod repentaunce · or restytucyou(n) madest
ȝus ones y was herberwed quod he · a-monge an heep of chapmen ·
and y aros whan they were yn reste · and ryflyd here males ·
¶ That was none restytucyou(n) quod repentaunce · but robbers thefte ·
thu hadde ben bettre wurthy · ben hangyd therfore
than for al that thu haste · herefoorth nowe schewyd ·
¶ I wende ryflynge were restytucyou(n) · for y lernyd neu(er)e on book ·
and y can no frensch yn feyþ · but of the ferthest of northfolke
¶ vsedest thu euere any vsure quod repentau(n)ce yn all thy lyfe-tyme
nay soothly he seyde · saue yn my ȝowthe
y lernyd amonge lumbardes · and iewes a lessou(n)
to weye pans wyth a peys · and pare the heuyeste
and lene yt for loue of the croys · to leye wed and lese yt
suche de⟦....⟧\ttys/ y dede wryte · ȝif he is day breke
y haue more moneye of arerages · than by miseretur & comodat ·
¶ I haue lent⟦e⟧ lordes and ladyes · my chaffare
and ben her brocour aftyr · and b⟦.....⟧\ought/ it my-sylfe
eschaunges and chyuysaunces · wyth suche chaffare y dele
and lene folk⟦e⟧ that lese woll · a lyppe at euery noble
and wyth lumbardes lettres · y hadde gold⟦e⟧ to rome
and tok⟦e⟧ yt by tayle here · and tolde hem there lasse
¶ lentyste thu euere to lordes · for loue of here mayntenaunce
ȝhe y haue lent⟦e⟧ lordes · that louedyn me neuere aftyr
and haue maad many a knygth · bothe merc(er) and draper ·
