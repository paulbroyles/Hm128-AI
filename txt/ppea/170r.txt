ac satisfaccyou(n) seketh out the rote · and boþe sleþ and voydeth ·
and as it neuer hadde y-be · to nougth bryngeþ dedly synne
þat it neuer eft is sene ne sore · but semeth a wounde yhelyd

¶ Where woneth charyte q(uod) haukyn · y wyste neu(er)e yn my lyue
man that wyth hym spakk⟦e⟧ · as wyde as y haue passid

¶ Ther p(ar)fit trewthe and poore herte is and pacyence of tonge
ther is charyte the chef⟦e(?)⟧ chambre · for god hym-seluyn ·

¶ Wheþ(er) pacyence \or/ pou(er)te q(uod) haukyn · be more plesau(n)t to our drygth
than rycchesse ryghtfullyche wonnyn & resonablyche dyspendyd ·

¶ Ȝee quis est ille q(uod) pacyence · quyk laudabimus eum · & c(etera)
thow men rede of rycchesse · rygth to the worldys ende
y wyst neu(er)e renke þat ryche was · that whan he rekene schulde ·
whan he drowh to his deth-day · that he ne dredde hym sore ·
& þat at þe rekenynge yn arerage fel · raþ(er) þa(n) out of dette ·
þer þe poor dar plede and preue by pure resou(n)
to haue alowaunce of his lord · by the lawe he it cleymeþ
ioye þat neu(er)e ioye hadde · of ryghfull ⟦...?...⟧\iuge/ he axeth
and seith loo bryddys and beestes · that no blysse ne knoweth
and wylde wormys yn wodys · þurgh wyntrys þu hem greuest
and makest hem welnyh meke · and mylde for deffaute
and after thu sendyst hem som(er) · that is here souereyn ioye ·
and blysse to alle that ben · bothe wylde and tame ·

¶ Thanne may beggers and bestys · aftyr bote waytyn ·
that al her lyf han lyuyd · yn langor and yn defaute
but god sent hem sumtyme · sum maner ioye ·
or here or elles-where · kynde woll it neu(er)e ·
for wroþ(er)hele was he wrougth · that neu(er)e ioyȝe was schapen ·

¶ Aungelles þat yn helle now ben · haddyn ioyȝe sumtyme
and dyues yn deyntes lyuede · and yn douce vye
rygth so resou(n) scheweth · þat þe men þat were ryche ·
and here makes also · lyuedyn her lyf yn merthe ·

¶ Ac god is of a wondre wylle by þat kynde wytt scheweth ·
to ȝiue many men his m(er)cymonye · er he it haue deseruyd ·
rygth so fareþ god by su(m)me ryche · rewthe me it thynketh
for þey han h⟦a⟧\e/re her huyre · and heuene as yt were
and grete lykynge to lyue · wyth-outyn labor of body ·
and whan he dyeþ be dysalowyd · as dauid seith yn þe saut(er) ·
Dormieru(n)t & nichil inueneru(n)t · & also yn an noþer stede ·
Velud sompnu(m) surgenciu(m) do(min)e i(n) ciuitate tua · & ad nichilu(m) rediges · c(etera)

¶ Alas þat rycchesse schall reue · and robbe mannys soule ·
