he schuld stonde and steppe · ac stalworþ⟦y⟧ wurþ he neu(er)e ·
tyyl he haue etyn al þe barn · and his blood drunkyn ·
for went neu(er)e wy⟦e⟧ · yn this world · þurgh þat wyldernesse
þat he ne was robbed or ryfled · rode he þ(er)e or ȝede ·
saue feyþ and his felawe · spes and my-sylue
and þy-sylf now · and suche as sewyn our werkes

¶ For owtlawes yn þe wode · and vndur banke lotyeþ
and mown eche man see · and good marke take
who is byhynde and who byfore · and who ben on hors
for he halt hym hardyer on hors · þa(n) he þat is on fote
for he seyhe me þat am samarytan · & sewyn feiþ and his felawe
on my capul þat hatteþ caro · of mankynde y took yt ·
he was vnhardy þat harlot · and hydde hym · \in inferno · /
and er þys day þre dayes · y dar vndurtakyn ·
þat he wurþ fettryd þat felou(n) · faste wyþ cheynes
and neu(er)e eft greue gome · þat goiþ þulke gate

¶ And þan schal feyþ be forest(er) · and yn þys fryþ walke
and kennyn owt comou(n) men · þat knowyn noȝ þe contre
whiche is þe weye þat y went · and wherfore to ier(usa)l(e)m
and hope þe ostelers man schall be · þ(er)e þe man lyþ on helynge
and alle þat feble and feynt be · þat feiþ may nougth teche
hope schall lede hem foorþ wyþ loue as his lettre telleþ
and hostelle hem and hele · þurgh holy cherche byleue
tyl y haue salue for alle syke · and þa(n)ne schall y turne
and come aȝen by þys contre · and conforte alle syke
þat craueþ it or coueyteþ it · and cryeþ þ(er)-after
for þe barn was born yn bethleem · þat wyþ his blood schal saue ·
alle þat lyuen yn feiþ · and folweþ his felawes techyng

¶ A swete sere seyde y tho · where schall y byleeue ·
as feyþ and his felawe · enformeden me boþe
yn þre p(er)sonys dep(ar)table · that p(er)petuel were eu(er)e
and alle þre but oo god · þus abrah(a)m me taugth
and hope aftyrward · he bad me to louye
oo god wyþ all my good · and alle my g⟦...?...⟧\omes after/
louye hem lyke my-sylfe · ac our lord abouen alle

¶ After abrah(a)m q(uod) he · þat heraud of armys
sette fully þy feyþ · and ferme byleue ·
and as hope higth þee · y hote þat thu louye ·
thyn euyncrystyne · eu(er)more euenfoorþ wyþ þy-sylue
and ȝif conscyence carpe þ(er)ageyne · or kynde wytte eyþ(er)
