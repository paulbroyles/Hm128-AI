that her barnys cleymyn · and blamyn ȝow fowle ·
Hij in curribus & hij in equis ip(s)i obligati sunt · & c(etera) ·

¶ And þanne frerys yn her freytours · schul fynde a keye ·
of costantynes cofrys · yn whiche is the catel ·
that grygoryes good childryn · han euel despendyd
and þan schall the habbot of habyndou(n) · & al his yssue for euere
haue a knok⟦ke⟧ of of a kyng⟦e⟧ and ⟦y⟧\i/ncurable ys the wounde

¶ That this wurth · sooth seke ȝe · þat ofte ouerseen · the byble
Quando cessauit exactor quieuit tributu(m) contriuit d(omi)n(u)s baculu(m) i(m)p(i)or(um) & virga(m) dominanciu(m) · ⟦&⟧ plaga insanabili & c(etera) ·

¶ Ac er þat kyng⟦e⟧ come · caym schall awake ·
ac dowel schal dynge hym dou(n) · and destruyen his mygth

¶ Than is do-wel and do-bet q(uod) y · d(omi)n(u)s and knygth
y woll nougth scorne q(uod) scrypture · but ȝif scryueynes lye ·
kynghod ne knygthhod · by nougth y can wayte ·
helpeþ nougth to heuenward · on he⟦...?...⟧\res ende · /
ne rycchesse rygth nougth · ne realte of lordes
poule p(re)chith it ⟦..⟧\im/possible · ryche men haue heuene ·

¶ Salomou(n) seith also · that syluer is wurst to louye ·
Nil iniquius q(ua)m amare pecuniam · & c(etera) ·

¶ And catou(n) kenneþ vs to coueytyn it · nougth but as nede techeþ
Dilige den⟦o⟧\a/riu(m) sed parce dilige formam · & c(etera)

¶ And patryarkes and p(ro)phetes · and poetys bothe ·
wrytyn to wyssyn vs · to wylne no rycchesse ·
and preysedyn pouerte wyþ pacyence · þe apostles bere wytnes
that they han erytage yn heuene · and by trewe rygth
ther ryche men no rygth may cleyme · but of reuþe & grace ·

¶ Contra quod y by cryst · that can y preue ·
and preue it by pet(er) · and by poule bothe ·
that is baptysed deth saueth · be he ryche or pouere ·
that is yn extremys q(uod) scrypture · among sarsyns & iewes
they mowe be sauyd so · and that is oure byleue
that an vncrystene yn this caas · may crystyne an⟦d⟧ hethyne ·
and for his lely byleue · whan he the lyf⟦e⟧ tyneth ·
haue þe herytage of heuene · as eny man crystene ·

¶ Ac crysten men wyth-oute more · mowyn nougth come to heuene ·
for that cryst for crystyn men · deyde and confermed þe lawe
that who-so wolde and wylneth · wyth cryst to aryse ·
Si cum (christo) surrexistis · & c(etera) ·
He schulde louye and lene · and þe lawe fulfulle ·
