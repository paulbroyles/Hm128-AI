as wydewe wyþ-owt wedlok · was neu(er)e ȝit y-seyȝen ·
nomore mygth god be man · but ȝif he amoder hadde
so wydewe wyþ-owten wedlok · may nouȝt wel stande
ne matrymoigne wyþ-owten muliere · is nougth moche to p(re)yse ·
Maladictus homo qui non reliqui⟦.⟧\t/ semen in israel · & c(etera)

¶ Thus yn þree p(er)sones · ys p(ar)fitlyche manhod
þat is man and his make · and muliere childryn
and is nougth but gendre yn gen(er)acyou(n) · byfore (ihesu) cryst yn heuene
so is þe fader foorþ-wyþ þe sone · and fre wyl of boþe
Spiritus procedens a patre & filio · & c(etera) ·
whiche is þe holy go⟦...⟧\st/ of alle · and al is but oo god ·

¶ Thus yn somer y hym seyȝe · as y sat yn my porche
y ros vp and reu(er)encyd hym · and rygth fayre hym grette
þree men yn my sygth · y made wel at ese
wesch her feet and wyped hem · and aftyrward þey etyn
ful trewe tokenes · bytwene vs ys · to telle whan me lykeþ

¶ Ferst he fonded me · ȝif y loued hym bettre
or ysaac myn heyr · þe whiche he higth me kulle
he wyste my wylle by hym · he woll it me allowe
y am ful syker yn soule þ(er)of · and my sone boþe
y circum⟦..⟧\cis/ed my sone · syþþen for his sake ·
my-sylf and my meyne · and alle þat male were
bleddyn blood for þat lordys loue · and hopen to bl⟦.⟧\e/sse þe tyme
myn affyaunce and my feyþ · is ferme yn this byleeue
for hym-sylf byhigth to me · and to myn yssue boþe
lond and lordschipe · and lyf wyþ-owtyn ende
to me and to myn yssue · more ȝit he me grawnted
mercy for our mysdedys · as many tyme as we askyn ·
Qua(m) olim abrahe · p(ro)misisti & semini eius · & c(etera)

¶ And seþþe he sent me to seyȝe · y schulde don sacryfice
and don hym wurschip wyþ breed · and wyþ ⟦...⟧\wyn/ boþe
and callyd me þe foot of his feyþ · his folk forto saue
and deffendyd hem fro þe fend · folk þat on me leenyd

¶ þus haue y ben his heraud · here and yn helle
and conforted many acarful · þat after his comyng wayten
and þus y seke hym he seyde · for y herd seyn late
of a barn þat baptysed hym · Ioh(a)n baptyst was his name
þat to patryarkes and to p(ro)phetes · and to oþ(er) peple yn derknes
seyde that he seyȝe here · that schulde saue vs alle
Ecce agnus dei qui tollit p(e)cc(at)a mundi & c(etera) ·
