and who-so eet of þat seed · hardy · was he euere ·
to suffre all þat god sente · syknesse and angres
mygth no lesynges ne lyers · ne losse of worldly catel ·
makyn hym for eny mornynge · þat he nas mery yn sowle ·
and bold and a-bydynge · bysmeres to suffre ·
and pleyeþ all wyþ pacyence · and parce m(ichi) d(omi)ne
and couered hym vnder counseyl · of catou(n) þe wyse
Esto forti a(n)i(m)o · cum sis dampnatus iniq(ue) · & c(etera) ·

¶ The fierþe sed⟦e⟧ that peris sew⟦e⟧ · was spiritus iusticie · iusticie · & c(etera)
and he þat eet of þat sed⟦e⟧ · schuld be euer trewe
wyþ god and nougth a-gast · but of gyle one ·
for gyle goiþ so pryuely · þat good feiþ oþer-while ·
may nougth ben a-spyed · for spiritus iusticie

¶ Spiritus iusticie · spareth nougth to spille ·
hem þat ben gylty · and forto correcte
the kyng ȝif he falle · in gylt or in trespasse
for acounteþ he no kyng(es) wraþþe · whan he yn court sytteþ
to demyn as a domes man · adrad was he neu(er)e ·
neyþ(er) of duke nor of deþ · þat he ne dude lawe ·
for p(re)sent or for prayer · or eny p(ri)nces lettres
he dede equyte to alle · euenforþ his power

¶ These fowre sedys peres sewe · and seþþe he dude hem harwe
wyþ olde lawe and newe lawe · þat loue mygth wexe ·
among þo fowre vertues · and vyses distroyȝe ·
for comonly yn contrees · cammokes and wedys
fowleþ þe fruyt yn þe felde · þere þey growe to-gydres
and so doon vices · vertues wurthi ·

¶ Quod peris harweþ alle that conneþ kynde wytt
by rede and by counseyl · of þese fowr doctours
and tylyeþ after her techynge · þe cardynal vertues

¶ Aȝeins þe greynes quod grace · bygynneþ forto rype ·
ordeyne þe an hous peris · to herbergh ynne þy cornes

¶ By god grace quod peris · ȝe motyn gyue tymber
and ordeyne þat hous · er ȝe henne wende ·

¶ And grace gaf hym þe cros · wyþ þe crowne of thornys
þat cryst vppon caluarye · for mankynde on pynyd ·
and of his baptyme and blood · þat he bledde on rode ·
he made a maner morter · and mercy it higthe ·
and þerwyþ grace bigan · to make a good fundeme(n)t
and watled it and wallid it · wyþ his peynes & passiou(n) ·
