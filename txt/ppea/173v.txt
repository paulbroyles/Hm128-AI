and whan y loue lely · our lord and alle oþere
thanne is lele loue myn name · and yn latyn amor
and whan y fle fro þe flesch · and forsake þe careyne
thanne am y spuryt specheles · spiritus than y hatte
austyn and ys⟦.⟧\i/dorus · eyþer of hem boþe
nempnyd me thus to name · now thu mygth chese
how þu coueytest to calle me · now thu knowyst alle myn namys
Anima pro diu(er)sis acc(i)o(n)ib(us) · diu(er)sa no(m)i(n)a sortitur · du(m) viuificat corpus  a(n)i(m)a est · du(m) vult  anim(us) est · du(m) scit  mens est · du(m) recolit  memoria est · du(m) iudicat  racio est · du(m) sentit  sensus est · du(m) amat  amor est · dum negat vel consentit  consciencia est · dum spirat  spiritus est · & c(etera)

¶ ȝee ben as a busschop q(uod) y · all bourdynge that tyme ·
for busschops y-blessyd · they bereþ many names ·
presul and pontifex · and metropolitanus
and oþer names an hepe · ep(isco)pus and pastor

¶ That is sooþ seyde he · now y see thy wylle
thu woldest knowe and ku(n)ne · þe cause of alle ⟦.....⟧\here/ names
and of myn ȝif thu myghtest · me þynkeþ by \þy/ speche

¶ Ȝhe syre y seyde by so · noman were greuyd
and alle þe scyences vndur sonne · & alle þe sotyl craftis
y wolde y knew and cowde · kyndely yn myn herte
thanne art thu ynp(ar)fit q(uod) he · and on of prides knyhtes
for suche a lust⟦e⟧ and lykynge · lucyfer fel from heuene ·
Ponam pedem meu(m) in aquilone & similis ero altissimo · & c(etera)

¶ yt were aȝenst kynde q(uod) he · of al kyn resoun ·
þat any creature schulde ku(n)ne al · excepte cryst one
aȝenst suche salamon spekeþ · and despyseþ her wyttys
and seiþ · sicut qui mel comedit multu(m) · non est ei bonu(m) sic qui scrutator est magestatis · opprimit(ur) a gloria · & c(etera) ·

¶ To englysch men this is to mene · þat men spekyn and here
the man þat muche hony eteþ · his mawe it engleymeth
and þe more þat aman · of good mater hereþ ·
but he do þ(er)after · he dooþ hym double skathe ·
Beatus est seyþ seynt bernard · qui scripturas legit
Et vertit verba in op(er)a · fullyche to his power

¶ Coueytyse to ku(n)ne · and to knowe scyence
putte out of p(ar)adyse · Adam and eue ·
Sciencie appetitus · ho(m)i(n)em in mortalitatis gloria spoliauit · & c(etera)

¶ and rygth as hony is euel to deffye · & engleymeþ þe mawe
rygth so þat þurgh resou(n) · wolde þe rote knowe
