and segge thynge þat he neu(er)e saw⟦e⟧ · & for a sooþ sweryn yt
of dedys þat he neu(er)e dude · demyn and bosten ·
and of werkes that he well dude · wytnesse and syngyn
Loo ȝif ȝe leeue me nougth · or þat y lyȝe ȝe wenen ·
askeþ at hym or at hym · and he ȝow can telle ·
what y suffryd and seyȝe · and sumtyme hadde
and what y cou⟦..⟧\de/ and knew⟦e⟧ · and what kyn y com of
all he wolde þat men wyste · of werkes and of woordes
whiche mygthen plese þe peple and preysen hym-selue
Si ho(min)ibus placere(m) (christi) seruus non e(ss)em · & alibi · nemo potest duob(us) do(min)is seruire ·

¶ By cryst q(uod) concyence tho · thi beste cote haukyn ·
hath many molys and spottys · it muste ben y-wasche

¶ Ȝee who-so took hede q(uod) haukyn · byhynde and byfore
what on bakke and what on body half · and by the two sydes ·
men schuldyn fynde many frounsys · and many foule plottes
and he turnyd hym all so tyt⟦e⟧ · and thanne took y hede
yt was fouler felefolde · þan it furst semyde
yt was by-droppid wyth wratthe · and wykkyd wylle
wyþ enuye and euyll ⟦......⟧\speche/ entysynge to fygth\e/ ·
lyȝinge and lauhinge · and leefe tongge to chide
all þat he ⟦...?...?...⟧\wiste wikked be eny wyght/ it telle
and blamen men byhynd her bak · and byddyn hem meschaunce
and þat he wyste by wylle · tellyn it to watte
and þat watte wyste · wylle wyste it after
and made of frendys fos · þurgh a fals tongge
or wyþ mygth of mouþ · or þurgh mennys strengþe
auenge me fele tymes · other frete my-sylue
wyþ-ynne as a schepsters schere · y scherewyd men and cursyd hem ·
Cuius maladicc(i)one os plenu(m) est · & amaritudine sub li(n)gua ei(us) labor 
 & dolor · & alibi · Filij ho(m)i(n)um dentes eor(um) arma et sagitte & lingua 
 eorum gladius acutus · & c(etera) ·

¶ There is no lyf þat y loue · lastynge any while
for tales þat y telle · noman trosteþ to me ·
and whan y may nougth haue þe maystry · ⟦....⟧\swich/ malencolye y take
that y cacche þe crompe · the cardyacle sumtyme
or an augue yn such a manere · & sumtyme a feuere
þat heldeþ me all a twelue monthe tyl þat y despyse
lechecrafte of our lord · and leeue on a wycche
and sygge þat no clerke ne can · ne cryst as y leeue ·
to þe sout(er) of southwerke · or of schordych dame Emme ·
