how⟦e⟧ thu lerneste the peple · the lered and the lewed ·

¶ Y am fayn of þat forowarde · seyde the freke thanne
and called Catou(n) his knaue · curteys of speche
and also To(m)me trewe tunge · telle me no tale
no lesynge to laugh of · for y loued hem neuere
and sette my sadull vpon Suffre · tyl y se my tyme
and late warrokke hym well · wyth wytty woordes gerte
and hange on hym an heuy brydel · to holde his heed lowe
or he woll make we-he · twyes or he be there

¶ Thanne conscyence vpon his capull · caryeth foorth faste
and resoun wyth hym rygth · rownynge togydres
whiche maystryes mede · maketh on this erthe

[*#*]
¶ On waryn wysdom · and wytty his fere
folowed hym faste · for they hadde to done
yn the Eschequer and yn chauncerye · to be descharged of thynges ·
and ryde faste for resoun schulde · rede hem the beste
forto saue hem for seluer · fro schame and fram harmes

¶ And conscience knew⟦e⟧ hem well · they loueden couetyse
and badde resoun ryde faste · and recche of here neythur
there are wyles in h⟦.⟧\ere/ woordes · and wyth mede they dwellen ·
there-as wraþþe and wranglynge is · there wynne þey seluer ·
ac where is loue and leaute · they woll nougth come there
Contricio & infelicitas in vijs eorum · & c(etera)

¶ They ne ȝyuen nougth of god · oo gose wenge
Non est timor dei ante oculos eor(um) · & c(etera)

¶ For god woote they woll do more · for a dozeyn chyknes
or as many capou(n)s · or for a seme of otes ·
than for the loue of oure lord⟦e⟧ or alle his leue seyntys
for-⟦...⟧\thi/ resoun late hem ryde · tho ryche by hem-selue
for conscyence knoweth hem nougth · ne cryst⟦e⟧ as y trowe
and thanne resoun rode faste · the rygth hie gate
and conscyence hym kennyde · tyl they come to the kyng⟦e⟧

¶ Curteysly the kynge thenne · cam⟦.⟧ aȝenste resoun
and bytwene hym-selue · and his sone · sette hem on benche
and woordedyn fulwysly · a grete while togydres

¶ And thanne cam⟦e⟧ pes into p(ar)lement⟦e⟧ and putte foorth a bylle
how⟦e⟧ wrong⟦e⟧ aȝenst⟦e⟧ his wylle · hadde hijs wyf⟦e⟧ taken
and how⟦e⟧ he rauasched rose · reynaldes loue
and Margarete of here maydenhode · mawgre here chekes
bothe my gees and my gry⟦.e⟧\s/ · his gadlynges feccheth ·
