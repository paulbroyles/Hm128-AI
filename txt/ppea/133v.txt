tyl masse and matyns ben don · and thanne go to the freres ·
come y to ite missa est · y holde me y-seruyd ·
y am nougth schryuen sumtyme · but ȝif yt syknesse make
nougth twyes in two ȝere · and thanne vp gesse y me schryue
¶ I haue ben preest and p(ar)soun · passynge xxx ty wynt(er)
ȝet can y neythur solfe nor synge · ne seyntes lyues rede
but y can fynde yn a feeld⟦e⟧ · or yn a furlonge an hare
bettre than in beatus vir · or yn beati omnes
construe oo clause wel · and kenne yt to my p(er)schenes
y can holde louedayes · and here a reues ryknynge
ac yn canou(n) nor yn decretals · y can nougth rede alyne
¶ If y bygge and borowe ougth · but ȝif yt be y-tayled ·
y forȝete yt also ȝerne · and ȝif men me yt aske
sixe sythes othur seuene · y forsake yt wyþ othes
and thus tene y trewe men · ten hundred tymes ·
and my seru(au)ntes sumtyme · her salary ys byhynde
reuthe is to here the rykenynge · whan we schull ȝelde acountys
so wyth wykkyd wyl and wratthe · my werke-men y paye
¶ Ȝif eny man dooth me a byenfete · or helpeth me at nede ·
y am vnkynde aȝenste his curtesye · & can nougth vndurstonde yt
for y haue and haue had⟦e⟧ sumdele haukes maners
⟦...?...?...⟧\y am nat lured wiþ loue/ · but ougth lygge vndyr the thombe ·
¶ The kyndenesse that myne euyncrystyn · kydde me ferne⟦....⟧\ȝere/
sixe syþes y slewthe · haue forȝetyn ytte sythe
yn speche and yn sparynge of speche · y-spylt manye atyme
bothe flesch and fysch · and many othre vytayles
bothe bred⟦e⟧ and ale · buttre myl⟦l⟧\k/ and chese ·
forsleuthid yn my seruyse · tyl yt mygth serue no man ·
y ran aboute yn ȝouthe · and ȝafe me nougth to lerne ⟦...?...⟧
and euere sytthe haue y ben beggere · for my fowle slowthe
heu quia sterilem · duxi vita(m) iuu⟦..⟧\en/ilem ·
¶ Repentedest thu nougth q(uod) repentaunce · and þ(er)wyþ he swownyde
tyl vigilate the veyl · fette wat(er) at his yȝen ·
and flatte hit on his face · and faste on hym cryed
and seyde ware the fro wanhope · wolde the betraye
y am sory for my synnys · seye to thy-sylue
and bete thy-sylf⟦e⟧ on the breste · and bydde hym of grace ·
for here is no gult⟦e⟧ so grete · that his goodnesse is more
¶ Thanne sat⟦e⟧ sleuthe vp · and seynyd hym swyþe ·
and made a vowe to-fore god · for his fowle slowþe ·
