ne wyth maydenes ne wyth martyres · confesso(ur) ⟦..⟧\ne/ wydewes
but by hym-self⟦e⟧ as a soleyn · seruyd on erthe ·
for he that is onys a theef · ys eu(er)more yn daungere ·
and as lawe lykeþ · to lyue or to deye ·
De peccato p(ro)piciato · noli esse sine metu & c(etera) ·
and forto seruyn a seynte · and suche a theef togydres
yt were neyther resoun ne rygth · to rewardyn hem bothe y-lyche ·
and rygth as troianus þe trew knygth · dwelte nouȝt depe yn helle
that our lord ne hadde hym lyȝtlyche out · so leue y the thef⟦e⟧ be yn heuene
for he is yn the lowyste of heuene · ȝif⟦e⟧ our byleue be trewe ·
and well losellyche he lolleþ þere · by the lawe of holy cherche ·
Qui reddit vnicuiq(ue) iuxta opera sua · & c(etera) ·
¶ And why þat on theef on the cros · creaunt hym ȝald⟦e⟧
rather than that other theef · thow þu woldest appose ·
alle þe clerkes vndur cryst⟦e⟧ · ne koudyn þys skyll assoyl⟦·⟧\e/ \·/
Quare placuit quia voluit · & c(etera) ·
¶ And so y seye by the · that sekest after whies
and aresonedest resoun · arebukynge as yt were ·
and of the floures yn the fryth · and of her fayre hewes ·
wherof they cacche her colours · so cleer and so brygth
and wylnest of bryddes and of bestys · and of her bredynge knowe ·
whi summe ben alowhe and su(m)me alofte · thy lykynge it were ·
and of þe stonys and of the sterrys · thu studyest as y leue ·
how euere beest or bryd · hath so breme wyttys ·
¶ Clergye ne kynde wyt⟦te⟧ ne knewe neuere the cause ·
ac kynde knoweth þe cause hym-self⟦e⟧ no creature elles ·
he is the pyes patrou(n) · and putte it yn her ere
that there ⟦..⟧\þe/ thorn ys thykkest · to bulde and to brede
and kynde kenneþ þe pekok · to caukyn yn suche akynde
and kennyd adam to knowe · his pryue membrys ·
and taugth hym and eue · to helyen hem wyth leuys ·
¶ Lewyd men many tymes · maystres they apposyn ·
whi Adam helyed nougth ferst · his mowþ that ete þe appull
rathur than his lykam alowe · lewyd men askyn thus clerkes ·
kynde knoweth whi he dude so · ac no clerke elles ·
ac of bryddys and of bestys · men by olde tyme ·
ensaunples tookyn and termys · as tellyn the poetys ·
and þat þe fayrest foul · fouleste engendreth
and feblest foul of flygth is · that fleeth or swymmeth
and that the pecok and the pohen · proud ryche men bytokneth ·
