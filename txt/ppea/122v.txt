and suffre hem to selle · somdel aȝen reson

¶ Salamon the sage a sarmoun he made
forto amende m⟦.⟧\e/yres · and men that kepen lawes
and tolde hem this teme · that y telle thenke
Ignis deuorabit tabernacula eor(um) · qui libent(er) accipiu(n)t mun(er)a ·

¶ Amonge these lettred ledes · this latyn ys to mene
that fuyr schall falle · and brenne al to blo askes
the houses and homes · of hem that desyreth
ȝyftes or ȝeres-ȝyftys · by-caus⟦.⟧\e/ of here offyces

¶ The kynge fro the conseyl came · and called after mede
and of-sente hire also blythe · wyth sergeau(n)tes manye
that brougth here to boure · wyth blysse and ⟦...⟧\wiþ ioye/

¶ Curteysly the kynge thanne · comsed to telle
to mede the mayden · and meneth these woordes
vnwyttyly womman · wrougth haste thu ofte
ac wrouhtest thu neuere wurse · than whan thu fals tooke
but y furȝyue the that gylt⟦e⟧ · and graunte m⟦.⟧\y/ grace
hennys to thy deth-day · do so namore

¶ Y haue a knygth conscyence · came late from byȝonde
ȝif he wylneth the to wyue · wylt⟦.⟧ thu hym haue

¶ Ȝe lord q(uo)d the lady · lord⟦e⟧ furbede yt elles
but y be holly atte ȝoure heste · late hange me sone

¶ And thanne was conscyence called · to come and appere
byfore the kynge and his conseyl · as clerkes and othre
knelynge to the kynge · conscyence lowtede
to wyten what his wylle were · and what he do schulde

¶ Wolte wedde this womman quod the kynge · if sche woll assente
for sche is fayn of þy felauschipe · forto be thi make

¶ Quod conscyence to the kynge · cryste yt furbede
ere y wedde suche a wyf · wo me bytyde
for sche is frele of here ⟦....⟧\feyþ/ · and fykel of hure speche
and makeþ men mysdo · many score tyme
trust⟦e⟧ of hure tresoure · trayeþ full manye

¶ Wyues and wydewes · wantownesse sche techeþ
and lereþ hem lechery · that louen here ȝiftes ·
ȝoure fader sche felde · thorough fals byheste
and haþ puysound popes · and appeyred holy cherche
ys naugth a bettre bawde · by hym that me made
bytwene heuene and helle · in erthe thouh men sougth ·
for sche is tykel of here tayl \./ tale-wys of here tunge
