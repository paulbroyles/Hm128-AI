for holycherche is hote of hem no tythe to take
Quia cum iustis non scribantur · & c(etera)
They ben a-scapid good aduenture · god hem amende

¶ Dame wurche whan tyme is peers wyf⟦e⟧ higth\e/
his dought(er) higth do rygth so · or thi dame schall þe bete
his sone higth suffre thy souereynes · to haue her wylle
deme hem nougth for ȝif thu doost · thu schalt it dere abugge
lat god y-wurthe wyth all · for so his woord techeth ·
for now⟦e⟧ y am olde and hore · and haue of myn owne
to penaunce and to pylgrymage · y woll passe wyth othre
for-thy y woll or y wende · do wryte my byqueste
¶ In dei no(m)i(n)e amen · y make it my-sylue
he schal haue my sowle · that best⟦e⟧ hath deseruyd it ·
and fro the f⟦.⟧\e/nd⟦e⟧ it deffende · for so y byleue
tyl y come to his accountes · as my crede me telleth
to haue a reles and aremyssyou(n) · on that rental y leue

¶ The kurke schal haue my careyne · and kepe my bonys
for of my corn and catel · he crauyd the tythe
y payde it hym p(re)styly · for p(er)yl of my soule
forþy is holdyn y hope · to haue me in his masse
and myngyn yn his memorye · amonge alle crystene

¶ My wyf⟦e⟧ schal haue of that y wan · wyth trewthe and nomore
and dele among⟦e⟧ my doughtres · and my dere children ·
for þow⟦e⟧ y deye to-day · my dettys are quytte
y bar home þat y borwyd · er y to bedde ȝede

¶ And wyth the residue and the remenau(n)t · by the rode of lukes
y woll wurschip ther-wyth · trewthe by my lyue ·
and ben his pylgrym⟦e⟧ at the ⟦.....⟧\plough/ for poore mennys sake
my ploughfote schall be my pyked staf⟦.e⟧ · and plucche a-two þe rotes
and helpe my cultur to kerue · and clense the furwys

¶ Now⟦e⟧ is p(er)kyn and his pylgrymes · to the plough faren
to erye this half⟦e⟧ acre · helpyn hym manye
dykers and deluers · dykyd vp the balkes
ther-wyþ was p(er)kyn a-payde · and preysydyn hym faste
oþer werkmen ther were · that wrouhten ful ȝerne
echeman yn his manere · made hym-sylfe to done
and summe to plese p(er)kyn · pykyd vp the wedes

¶ Atte hie p(ri)me perys · leet the plough stande ·
to ouerseen hem hym-sylf⟦e⟧ · and who-so best⟦e⟧ wrougth\e/
he schulde be huyred theraftur · whan heruest-tyme come ·
