swownyd and sobbed · and syked full ofte
þat euere he hadde lond or lordschipe · lasse oþ(er)more
or maystrye ouer any man · moo þan of hym-sylue
y were nougth wurþy wot god q(uod) haukyn · to weryn eny cloþys
ne neyþ(er) scherte ne schoon · saue for schame one
to couer\e/ my careyne q(uod) he · and cryed mercy faste
and wepte and wayled · and þ(er)wyþ y awakyd ·

Passus xv(us) · finis de do-weel · Incipit hic de do-bet ·
[*a*]
Ac aftyr my wakynge · it was wonder longe
er y kowde kyndly knowe · what was dowel ·
and so my wytte wex and wanyed · tyl y a fool were
and summe lacked my lyf⟦e⟧ · allowyd yt fewe
and leten for alorel · and looþ to reuerencyn ·
lordys and ladyes · or eny lyf⟦e⟧ elles
as p(er)sou(n)s yn pellure wyth pendawntes of seluer
to sergeau(n)t ne to none such · seyde y nougth ones
god loke ȝow lordes · ne lowtyd fayre
¶ þat folke heldyn me afooll · and yn þat folye y rauyd
tyl resoun hadde rewþe on me · and rokkyd me aslepe
tyl y s⟦..⟧\aw/ as yt sorcerye were · a sotyl þyng wyþ-alle
oon wyþ-outyn tonge or teeþ · tolde me whider y schulde
and wherof y cam & of what kynde · y conyouryd · hym atte þe laste
if he were crystes creature · leue me to telle

¶ I am crystes creature q(uod) he · and crystene yn many a place
yn crystes court y-knowe wel · and of his kyn aparty ·
⟦..⟧\þer/ is neyþ(er) pet(er) ne port(er) · ne poule wyþ his fauchoun ·
þat wol deffende me þe doore · dynge y neu(er)e so late
at mydnygth at mydday · my voys is so y-knowe
þat eche a creature of his court · welcomeþ me fayre

¶ what ar ȝe callyd yn þat court q(uod) y · among crystes peple

¶ Ther whiles y quyk was yn þe cors q(uod) he · callyd y am anima
and whan y wylle and wolde · animus y hatte
and for þat y can and knowe · callyd am y mens
and whan y make mone to god · memoria is my name
and whan y deme domes · and do as trewþ techeþ
than is racio my rygth name · resoun on englysch
and whan y fele þat folk⟦e⟧ tellyn · my ferst name is sensus
and that is wytt and wysdom · þe welle of alle craftys
and whan y chalenge or chalenge nougth · chepe or refuse
than am y conscyence y-callyd⟦.⟧ goddys clerk and his notarye
