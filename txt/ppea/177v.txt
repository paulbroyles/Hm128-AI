rygth so ȝe ryche · that robbyn and fedyn
hem that han as ȝe han · hem ȝe makyn at ese

¶ Ac relygyous þat ryche ben · schuld raþ(er) feste beggers
than burieys þat ben ryche as the book techeþ
Quia sacrilegiu(m) est res paup(er)u(m) non paup(er)ib(us) dare
It(e)m p(e)cc(at)oribus dare est demonib⟦.⟧\us/ immolare ·
It(e)m monach⟦.⟧\e/ si indiges & accipis  pocius das q(ua)m accipis
Si autem non eges · & accipis rapis ·
Porro non indiget monachus  si h(ab)eat q(uo)d nature sufficit · c(etera)

[*wones*]
¶ Forþy y counseyl alle crystene · to conforme vs to charyte
for charyte wyþ-out chalengynge · vnchargeþ þe soule
and many a p(ri)sou(n) fro purgatory · þurgh his prayers he delyuereth ·

¶ ac þ(er)e is a deffaute yn þe folke · that the feyþ kepeþ ·
wherfore folk is þe febler · and nougth ferme of byleue
as yn luschboroughs is a lyþ(er) alay · & ȝit lokeþ he lyke ast(er)lyng
þe mark⟦e⟧ of þat moneye is good · ac þe metal ys feble

¶ and so it fareþ by somme folk⟦e⟧ now · þey han a fayr speche
crowne and crystendom · þe kynges mark⟦e⟧ of heuene ·
ac þe metal þat is mannys soule · wyþ synne is fowl alayed ·
boþe lettryd and lewyd · beþ allayed now wyþ synne
that no lyf loueþ oþer · ne our lord as yt semeth ·
for þurgh werre and wycked workes · and wedres vnresonable
wederwyse schipmen and wytty clerkes also
han no byleue to the lyfte · ne to þe lore of philosophers

¶ Astronomyens alday · yn her art faylen
þat whilom warnyd byfore · what schuld falle after
schipmen and scheepherdys · þat wyþ schip and scheep wente
wystyn by þe walkyne · what schulde betyde
as of wedres and wyndes · þey warnyd men ofte ·

¶ Tylyers þat tylyed þe erþe · toldyn her maystryes
by þe seed that they sew\e/ · what þey sylle mygth\e/
and what to leue and what to lyue by · þe lond was so trewe

¶ Now fayleþ þe folk of þe flood · and of þe lond boþe
scheepherdys and schipmen · and so don þese tylyers
neyþ(er) þey konneþ ne knoweþ · on cours byfore an noþ(er)

¶ Astronomyens also · arn atte her wyttys ende
of þat was calculed of þe elyment · þe contrarye þey fynde
gramer that is ground of al · bygyleþ now chyldren
for is noon of þys newe clerkes · who-so nymeþ hede
no nougth oon among an hundryd þat an auto(ur) can construe ·
