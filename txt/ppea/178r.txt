ne rede a lettre yn any langage · but yn latyn or yn englysch ·
go now to eny degre · and but ȝif gyle be mayster
and flaterer his felaw · vndur hym to formyn ·
moche wonder me thynkeþ · amonges vs alle

¶ Doctours of decres · and of dyuynyte maystres
that schulden fynde & knowe all kyn clergye
and answere to argument(es) · and also to a quodlibet
y dar nougth sygge it for schame · if such were apposed
they schuldyn fayle of her philosophie · and yn fysyke boþe

¶ wherfore y am a-ferd · of folk of holycherche
lest they ou(er)hippyn as other don · yn offyces and yn hourys
ȝif þey ou(er)hippyn as y hope nougth · our byleue suffiseth ·
as clerkes in corpus (christi) feste syngyn and redyn ·
that sola fides sufficit · to saue wyth lewyd peple
and so may sarazynes be sauyd · scrybes and iewys

¶ alas þanne but our lordys men · lyuen as þey leren vs
and for her lyuynge þat lewyd men · be þe loþ(er) god a-gulte
for sarasenes han sumwhat · semyng to our byleue
for þey loue and byleue · yn o p(er)sone almyhty
and we lered and lewyd · yn o god byleueþ

¶ And on macameth · aman yn mysbyleue
brought sarrasenys of surre · and see yn what man(er)e

¶ this macameth was a crystene · and for he most \nat be pope/ ·
ynto surre he sought · and þurgh his sotyl wyttys
he dauntyd ado⟦...⟧\uue/ and day and nygth her fedde
the corn þat sche croppyd · he kest it yn his ere
and ȝif he amonge þe peple p(re)chid · or yn places come
thanne wolde þe culuer · come to þe clerkes ere
menyng as after mete · thus macameth here enchauntyd
and dude folk þa(n) falle on knees · for he swore yn his p(re)chyng
þat þe culuer þat cam so · cam fram god of heuene
as messag(er) to macameth · men forto teche ·

¶ And thus þurgh wyles of his wytt · and a whyte dowue
macameth yn mysbyleue · men and wymmen brougth\e/ ·
þat lewyd þere and l⟦......⟧\ered/ ȝit · leuyn on his lawys

¶ And seþþe our sauyour suffred · þe sarasenys so bygyled
þurgh a crysten clerk · a-cursyd yn his sowle
and for drede of þe deþ y dar nougth telle trewþe
how englysch clerkes a culuer feden þat coueytyse hatteþ
and ben maneryd aftyr macameth · þat noman vseþ trewþe
