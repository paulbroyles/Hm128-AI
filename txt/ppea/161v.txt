he þat neuere dyued · ne nougth can of swymmynge
or the swymm(er) þat is sauf⟦e⟧ · by so hym-sylf⟦e⟧ lyke ·
there ⟦...?...⟧\his felowe/ fleteþ forþ · as the flood lykeþ ·
and ys yn drede to drenche · þat neu(er)e dede s⟦......⟧\wymme/ ·
that swymme can nougth y seyde · yt semeþ to my wyttys ·
¶ Rygth so quod þe renke · resou(n) it scheweth ·
that he þat knoweþ clergye · can sonn(er) aryse ·
out of synne and be sauf⟦e⟧ þowh he synne ofte
ȝif hym lykeþ and lust · than any lewyd lely ·
for ȝif þe clerk⟦e⟧ be connynge · he knoweþ what is synne ·
and how contrycyou(n) wyþ-out confessyou(n) · conforteþ þe soule ·
and þu seste yn the saut(er) · yn psalmys one or tweyne
how contriciou(n) is commendyd · for it caccheþ awey synne ·
Beati quor(um) remisse sunt iniquitates · & quor(um) tecta sunt p(e)cc(at)a · & c(etera) ·
¶ And this conforteþ eche aclerk⟦e⟧ and keu(er)eþ hym fro wanhope ·
yn whiche flood þe fend⟦e⟧ · fondeþ aman hardeste ·
there the lewyd lyeþ stylle · and lokeþ aftur lente ·
and haþ no contryciou(n) or he come to schryfte · & þa(n) ga(n) he lytel telle
but as his lores-man leryþ hym · byleueth and troweth ·
and þat is after p(ar)sou(n) or p(ar)osch p(re)est · and p(ar)aduenture ·
vnconnynge to lere lewyd men · and luke berith wytnes ·
Dum cecus ducit cecum · & c(etera) ·
¶ Woo was hym marked · þat wade moot wyth the lewyd ·
wel may the barn blysse · that hym to book sette ·
þat lyuynge after lettrure · sauyd hym lyf⟦e⟧ and soule ·
D(omi)n(u)s pars hereditatis mee ys a mery versette ·
that hath take fro tyburne · twenty stronge theuys
there lewyd theuys ben lollyd · vp · look how they ben sauyd
the theef that hadde gret grace of god · on good fryday as þu spekest
was for he ȝelde hym creaunt on þe cros · and knowlechid hym gulty
and grace askyd of god · and he is eu(er)e redy ·
that buxumlyche byddeþ it · and ben yn wyll to amende hem ·
¶ ac þouȝ þat þeef · hadde heuene · he hadde non hiȝe blysse ·
a⟦.⟧\s/ seynt ioh(a)n and othre seyntes · that deseruyd alle bettre ·
¶ rygth as summe men ȝyuen me mete · and settyn me amyd þe floor ·
y haue mete more þa(n) ynow · ac ⟦.⟧nougth so muche wurschipe ·
as þo þat sytte at syde table · or wyþ þe souereyns of þe halle ·
but sytt⟦...⟧\e/ as a begger boordles · by my-sylf on þe grounde ·
so it farith by þat felou(n) · that on good fryday was sauyd ·
he sytteþ neyþ(er) wyth seynt ioh(a)n symonde ne Iude ·
