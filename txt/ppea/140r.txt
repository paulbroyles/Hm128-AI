and be fayn by my feyth · his fysyke to sulle
and lerne to labour wyth londe · forlyflode is swete
for murtheres are many leches · lorde hem amende
they don men deye wyþ here drynkes · ar destyne it wolde

¶ By seynt poule quod peers · these are p(ro)fetable woordes
wend⟦e⟧ now⟦e⟧ hunger whan thu wolt⟦e⟧ · þ(a)t wel be þe euere
for this is a louely lessoun · lord it the furȝelde

¶ Byhote god q(uod) hunger · hennes ne woll y wende
tyl y haue dynyd by this day · and y-dronke bothe

¶ I haue no peny quod peers · pullettes to bugge
noþ(er) gees ne gris · but two grene cheses ·
a fewe cruddes and crem⟦e⟧ · and an hauerkake
and two loues of benys and bran · y-bake for my fawntys
and ȝit y seie by my soule · y haue no salt bacou(n) ·
ne none kokeneys by cryst⟦e⟧ coloppis of to makyn
ac y haue p(er)cyle and porrettes · and many cole plontys
and eke a cowe and a calf⟦e⟧ · and a carte mare
to drawe a-felde my dong⟦e⟧ the while the drougth lasteth
and by this lyflode we mot lyue · tyl lammasse tyme
and by that y hope to haue · heruest yn my crofte
and þanne may y dygth þy dyner · as me dere lyketh

¶ Alle the poore peple tho · pescoddes fette
benys and bakyn apples · they broughtyn yn her lappes
chibolles and cheruell · and rype chiries manye
and p(ro)fryd peers this p(re)sent · to plese wyth hunger

¶ Al hunger eet yn haste · and askyd aftur more
thanne poor folke for fere · feddyn hunger ȝerne
wyth grene porret and pesyn · to poysou(n) hym they thougth
by that it neyȝhed neer heruest · newe corn cam to chepynge
thanne was folk⟦e⟧ fayn · and feddyn hunger wyth the beste
wyþ good ale as glotou(n) taugth · and gart hunger to slepe

¶ And tho wolde wastour nougth wurche · but wandred aboute
ne no beggere ete bred⟦e⟧ that benys ynne were
but of koket or clermatyn or elles of clene whete
ne none halpenyale · yn none wyse drynke
but of the beste and of the brownyste · that yn the burgh is to sulle

¶ Laborers that han no londe to lyuen on · but her handes
deynen nougth to dyne a-day · nygth-olde wortys
may no peny-ale hem paye · ne no pece of bacou(n)
but ȝif it be fresch flesch othur fysch · fryed othur bake ·
