¶ Thanne alkyn crystne · saue comyn wommen ·
repentyden and refusidyn synne · saue þey one
and false men flaterers · vsurers and thieuys ·
lyeres and questmongers · that were forsworn ofte
wetynge and wylfully · wyþ þe fals heldyn ·
and for syluer were forsworn · soiþly þey wysten yt

¶ Ther nas no crystene creature · þat kynde wytt hadde ·
saue schrewes one · suche as y spak of ·
that he ne halpe a quantyte · holynesse to wexe ·
somme þurgh bedys byddynge · and somme þurgh pylgrymage ·
and oþer pryue penaunce · and somme þurgh penyes delyng

¶ And þanne wellyd wat(er) · for wycked werkes
egrelyche ȝernynge owt · of mennys eiȝen ·
clennesse owt of comune · and clerkes clene lyuynge
madyn vnyte holy cherche yn holynesse to ⟦..⟧\st/onde

¶ I care nougth q(uod) conscyence · þowh pryde come nowþe
the lord of lust schall be lettyd · all þys leynte y hope ·
comeþ quod conscyence · ȝe crystene and dyneþ ·
þat han labowred lely · all þys leynte tyme ·
here is brede y-blessid · and goddys body þ(er)e-vnder
grace þurgh goddys woord · gaf peris power
and myghtes to makyn yt · and men to etyn it after ·
yn helpe of her hele · onys yn amoneþ
or as ofte as þey hadde ⟦o⟧ nede · þo þat hadde y-payed ·
to peris p(ar)dou(n) þe ploughman · redde q(uo)d debes ·
¶ How q(uod) alle þe comune · thu cou(n)seylest vs to ȝelde
all þat we owen eny wygth · or we go to howsel ·

¶ That is my counceyl · q(uod) conscyence and cardynal vertues
þat eche a man forȝyue oþer · and þat woll þe pat(er) noster
Et dimitte nobis debita n(ost)ra · & c(etera) ·
And so to ben assoyled · and seþþyn ben housled ·

¶ Ȝhe baw quod a brewere · y woll nougth be rewlyd ·
by (ihesu) for alle ȝowr ianglynge · wyþ spiritus iusticie
ne after conscyence by cryst · while y can sylle ·
boþe dregges and draf · and drawe it an hole ·
thikke ale and þynne ale · for þat ys my kynde
and nougth hacke after holynesse · hold þy tou(n)ge conscyence
of spiritus iusticie thu spekest moche yn ydel ·

¶ Cayteef quod conscyence · cursyde wrecche ·
vnblyssed art thu brewere · but ȝif þe god helpe ·
