wyþ deþ þat is dredful · to vndon vs alle

¶ The lord þat lyued after lust · to a-loud cryed
after confort a knygth · to come and bere his baner
Alarme alarme · quod that lord · eche a lyf kepe his owen ·

¶ And þanne mette þese men · er menstrals myghten pype
and ⟦..⟧\ar/ heraudys of armes · hadden descryued lordes ·

¶ Elde þe hore · he was yn the vaumwarde
and bar þe baner byfore deþ · by rygth ⟦...?...⟧\he it cleymed/

¶ kynde cam after · wyþ many kene sores
as pokkes and pestylences · and moche peple schente
so kynde þurgh corrupciou(n)s · kylled ful manye

¶ Deþ cam dryuynge after · and all to dust paisched ·
kynges and knyghtes · kayseres and popes ·
lered ne lewyd · he leet noman stande ·
that he h⟦....⟧\itte/ euene · ⟦...?...?...⟧\sturidde neuer after · /
manye a louely lady · and lemmanes of knyghtes ·
swowned and swelted · for sorowe of deþes dyntys ·

¶ Conscyence of his curtasye · to kynde he besougthe
to cese and suffre · and se whe⟦r⟧\þ(er)/ they wolde
leue pryde pryuely · and be p(ar)fyt crystene ·

¶ And kynde cesid thoo · to see þe peple amende
fortune gan flatre þanne · þoo fewe þat weren on lyue
and b⟦...?...⟧\yhiȝte/ hem long lyf · and lecchery he sente ·
amonges alle maner men · wedded and vnweddyd
and gadred a gret ost · all a-geyn conscyence

¶ This lecchery leyde on · wyþ a Ianglyng chere
and wyþ pryue speche · and peyntid woordes
and armyd hem yn ydelnesse · and yn hie berynge
he bar a bowe yn his hand · and many brode arwes
weren feþered wyþ fayr beheste · and manye a fals trewþe
wyþ his vntydy tales · he tenyd full ofte ·
conscyence and his companye · of holy cherche þe techer

¶ Thanne cam coueytise · and caste how he myghte
ouercome conscience · and cardynal vertues
and armed hym yn auaryce · and hongrylych lyuede
his wepne was all of w⟦....⟧\yles · /to wynnyn and to hidyn
wyþ glosynges and wyþ gabbynges · he bigiled þe peple

¶ Symony hym soughte · to assayle conscyence
and preched to þe peple · and p(re)lates þey hem madyn ·
to holden wyþ antecryst · her temp(er)altees to saue ·
