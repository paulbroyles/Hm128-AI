and ryde foorþ by rycchesse · ac reste þu nougth þ(er)ynne
for ȝif þu couplest the þ(er)wyth · to clergye comest þu neuere

¶ And also þe lykerous launde · þat lecchery hatteth ·
leef hym on þy lefthalf⟦e⟧ a large myle or more ·
tyl þu come to a court · kepe well þy tonge
fro lesynges and lyther speche · and lykerous drynkes
¶ Thanne schalt thu see soberte · and symplesse of speche ·
that eche wygth be yn wylle · his wyt⟦te⟧ þe to schewe
and þus schalt þu come ⟦tome⟧ to clergye þ(a)t can many thynges
seiȝe hym þys sygne · y sette hym to scole ·
and þat y grete well his wyf⟦e⟧ for y wrote her many bookes
and sette her to sapience · and to þe saut(er) glosyd ·
logyk y lernyd here · and many othur lawes ·
and alle þe musou(n)s of musyke · y made her to knowe ·
plato the poiete · y putte hym furst to booke ·
arystotle and othre moo · y taugth hem argue ·
gramer for gerles · y gart ferst to wryte ·
and beet hem wyth a balays · but ȝif þey wolde lerne ·

¶ Of allekyn craftes · y contreuyd toolys
of carpuntry of keruers · and compaced masou(n)s ·
and lernyd hem to leuel and lyne þow y looke dy(m)me ·
ac theologie haþ tenyd me · ten score tymes ·
the more y muse þ(er)ynne · þe mystyere it semeth ·
and þe depper y dyuyne · þe derker me it þenkeþ
yt is no ⟦con⟧scyence forsothe · forto sotyle ynne ·
a full⟦y⟧\e/þ⟦y⟧\y/ þyng⟦e⟧ it were · ȝif þat loue nere ·
ac for it leet best by loue · y loue it þe bettre
for þere þat loue is ledere · ne lacked neu(er)e grace ·
looke þu loue lely · ȝif the lyke do wel ·
for dobet and dobest · ben of loues kynne ·
yn othre science it seyth · y say it yn catou(n)
Qui simulat verbis · nec in corde est fidus amicus
Tu quoq(ue) fac simile · sic ars d⟦.⟧\e/luditur arte · & c(etera)

¶ Who-so gloseþ as gylours don · go me to þe same ·
and so schalt þu fals folk⟦e⟧ · and feithles bygyle
this is þe catou(n) kennynge · to folk⟦e⟧ þat he lereth

¶ Ac theologye techeþ nougth so · who-so taketh ȝeme
he kenneþ vs þe contrarye · aȝenst catou(n)s woordes
for he byt⟦te⟧ vs be as bretherne · and bydde for our en⟦n⟧\e/⟦..⟧\mys/
and louen hem þat lyen on vs · and lene hem whan hem nedeth ·
