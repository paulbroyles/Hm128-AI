frendes fareþ wel · and fayre spak to clergye
for y woll go wyth þys gome · ȝif god woll gyue me grace ·
and be pylgrym · wyþ pacyence · tyl y haue p(re)uyd more ·

¶ What q(uod) clergye to conscyence · are ȝe coueytous nowthe ·
after ȝeresȝyues or ȝiftes · or ȝernyn to rede redels ·
y schall brynge ȝow⟦e⟧ abyble · a book of þe olde lawe
and lere ȝow ȝif ȝow⟦e⟧ lyke the leste poynt to knowe ·
þat pacyence ⟦...⟧\the/ pylgrym · p(ar)fytly knewe eu(er)e ·

¶ Nay by cryst q(uod) conscyence to clergye · god þe furȝelde
for all that pacyence me p(ro)freþ · proud am y lytyl
ac the wylle of þe wye · and þe wylle of folke here ·
haþ meuyd my mood · to moorne for my synnys
þe good wylle of a wygth · was neu(er)e bouȝt to þe fulle
for þ(er)e is no tresor þ(er)to · vnto a trewe wylle

¶ Hadde nougth magdaleyn more · for a box of salue ·
than zacheus for he seyde · dimidiu(m) bonor(um) meor(um) do paup(er)ib(us)
and the pore wydewe · for a peyre of mytes ·
than all tho that offredyn · ynto gazophilaciu(m)

¶ Thus curteysly conscyence · congeyed furst the frere ·
and suþþyn softly he seyde · yn clergyes ere ·
me were leuer by our lord · and y lyue schulde
Haue pacyence p(ar)fytly · þa(n) half þy packe of bookes ·

¶ Clergye to conscyence · no congeye woold take ·
but seide full sobrely · thu schalt see þe tyme ·
whan thu art wery for-walkyd · wyl me to counseyle ·

¶ That is sooþ seyde conscyence · so me god helpe
ȝif pacyence be our p(ar)tynge felawe · & p(ri)uee wyþ vs boþe ·
ther is no woo yn this world⟦e⟧ · þat we ne schulde amende
and conformyn kynges to pees · and alkyn londys
sarrasenys and surres · and so foorþ alle the iewys
turne into þe trewe feyth · and ynto oon byleue

¶ That is sooþ q(uod) clergye · see what thu meneste
y schall dwelle as y do · my deuer to schewyn
and conferme fauntekyns · & oþ(er) folke y-leryd
tyl pacyence haþ preuyd þe · and p(ar)fit þe makyd ·

¶ Conscyence þo wyþ pacyence passyd · pylg(ri)mag(es) as it were ·
þa(n) had pacyence as pylgrymes han · yn his poke vytayles
soberte and symple speche · and soþfaste byleue
to confortyn hym and conscyence · ȝif þey come yn place ·
there vnkyndenesse and couetyse · arn hungry contrees bothe ·

