¶ Pacyence tho was proud · of þat p(ro)pre seruyce ·
and made hym merthe wyth his mete · ac y moornyd eu(er)e ·
for þys doctor on this hyȝe benche · drank⟦e⟧ wyn so faste
ve vobis qui potentes estis · ad bibendu(m) vinu(m) · & c(etera) ·

¶ He eet many sundry metys · morterels and puddynggys
wombecloutys and wylde braun · and egges fryed wyth grece ·
than seyde y to my-sylf⟦e⟧ so · pacyence yt herde ·
it is nougth four dayes that this frek⟦e⟧ · byfore þe deen of poules ·
prechid of penaunces · that poule the apostle suffryde ·
in fame & frigore · and flappys of scourgys
Ter cesus sum & a iudeis qui(n)quies quadragenas · & c(etera) ·

¶ Ac oo woord they ou(er)hyppyn · at eche tyme þat þey p(re)che ·
that poule yn his pystyll · to alle the peple tolde ·
Periculum est in falsis fratrib(us) · & c(etera) ·

¶ Holy wrytt⟦e⟧ byddeþ men be war · y wol naugth wryte it here
on englysch yn auenture · yt schulde be rehercyd to ofte ·
and greue þ(er)wyþ good men · ac g(ra)maryens schulde rede ·
vnusquisq(ue) a fratre suo se custodiat · q(uia) vt d(icitu)r
Periculum est in falsi⟦t⟧\s/ fratribus · & c(etera) ·

¶ For y wyste neu(er)e freke · þat a frere ȝede · byfore men on englysch ·
takyn it for his teme · and tellyn · wyþ-oute glosynge ·
they p(re)chyn þat penaunce is · p(ro)phitable to the soule ·
and what myscheef and malese · cryst for man þoled

¶ Ac þis goddys glotou(n) q(uod) y · wyth his grete chekes ·
haþ no pyte on vs pouere · he p(er)formeth euele
þat he p(re)cheþ he p(re)ueþ nougth · to pacyence y tolde
and wusschid full wytterly · wyth wylle full egre
þat dysches and dobelers · byfore þys ylke doctor ·
were moltyn leed yn his mawe · and mahound amyddys
y schall iangle to this yurdan wyth his iuste wombe
to telle me what pacyence is · of whiche he p(re)chid raþ(er) ·

¶ Pacyence parceyuyd þat y þougth · & wynkyd on me to be stylle ·
and seyde thu schalt se thus sone · whan he may nomore ·
he schall haue a penaunce yn his pau(n)ce · and puffe at eche woord ·
and þanne schull his guttys gothelyn · and he schal galpyn after
for now he haþ dronkyn so depe · he woll dyuyne sone ·
and p(re)uyn it by her pocalyps · and passyon of seynt auereynes
that noþer bacou(n) ne braun · blamanc no morterels
ys nother fysch nor flesch · but food for a penaunt ·
and þanne schall he testifye · it of þe trynyte · & take his felaw to wytnes
