and seydyn noli mittere man · margery p(er)les ·
amonge hogges · that han hawes at wylle
þey done but dreuelyn þ(er)on · draf were hem leuere
than al þe p(re)cyous p(er)rey · þat yn p(ar)adys wexeth
y seye it by suche q(uod) sche · þat scheweþ by her werkys
that h⟦o⟧\e/m were leuer · lond and wurschip on erthe
or rycchesse or rentys · or reste at her wylle
þan all þe soþsawes · þat salamon seyde euere

¶ Wysdom and wyt⟦t⟧ now · is nougth wurþ a kerse
but ȝif it be cardyd wyþ couetyse · as kembsters kembyn her wolle
who-so can contreue dysceytes · and conspyre wronges ·
and lede foorþ a loueday · to lette wyþ trewthe ·
he þat suche craftes can · to counseyl is clepid
they ledyn lordes wyþ lesynges · and bylyeþ trewþe

¶ Iob þe gentyle · yn his gestys wytnesseth ·
þat wykkyd men ⟦...?...n⟧\weldyn · / þe welþe of þys worlde
and that they be lordys in ylke alonde · þat out of lawe lybbeth
Quare impij viuu(n)t · b(e)n(e) est o(mn)ibus · qui p(re)uaricant(ur) · & ⟦...?...⟧\iniq(ue)/ agunt · & c(etera)

¶ The saut(er) seyþ þe same · by suche þat don ylle
Ecce impij p(e)cc(at)ores habundantes · in sec(u)lo obtinueru(n)t diuicias ·

¶ Loo seith holy lettrure · whiche woordes be these ·
þulke that god gyueþ most · lest good þey deleth ·
and most vnkynde to þe comou(n) · þat most catel weldeþ ·
Que p(er)fecisti destruxeru(n)t iustus autem · & c(etera) ·

¶ Harlotes for her harlotrye · may haue of her go⟦....⟧\odes/
and iapers and iugolours · and ianglers of gestys ·
Ac he þat hath holy wrytt · ay yn his mowth ·
and can telle of Thobye · and of þe twelue apostles ·
or p(re)chyn of þe penaunce · þat pylat wrougth
to (ihesu) þe gentyle · that iewes to-drowe ·
lytil is he louyd · that suche a lessou(n) scheweth ·
or dauntyd or drawe foorþ · y do it on god hym-sylue ·

¶ But tho that feynyn hem foles · and wyþ faytynge lybbeþ
aȝen the lawe of our lord · and lyen on hem-sylue ·
spyttyn and spewyn · and spekyn fowle woordes ·
drynkyn and dreuelyn · and do men to gape ·
lykne men and lyȝe on hem · that leneþ hem no ȝiftes
they conne nomore mynstracy · ne musyk men to glade ·
than munde the myller · of multa fecit deus
ne were her vyle harlotrye · haue god my trewthe ·
