Qui non diligit  manet in morte ·

¶ Who-so loueþ nougth me · he lyueþ in deeth deynge ·
and þat alle maner men · enemys and frendes ·
louyn her eyþ(er) other · and lene hem as hem-sylue ·
who-so l⟦o⟧\e/neþ nougth · ⟦...?...?...⟧\he loueþ nougth · god wot þe sothe · /
and comaundeþ echa creature · to conforme hym to louye
and souereynly pore peple · and her enemys after
for hem þat hatyn vs · is our meryt to louye ·
and pore peple to plese · her prayers mowyn vs helpe
and our ioye and our hele · (ihesu) cryst⟦e⟧ of heuene ·
yn apore mannys apparayle pursuyd vs euere ·
and lokeþ on vs yn her lyknes · and þat wyþ louely chere
to knowyn vs by our kynde herte · & castyng of our eiȝyn ·
wher we loue the lordes here · byfore þe lorde of blysse
and exciteþ vs by þe eu(au)ngelye · þat whan we mak⟦..⟧\iþ/ festys
we schulde nougth clepe our kyn þ(er)to · ne no kynnys ryche ·
Cum facitis conuiuia · nolite inuitare amicos · & c(etera) ·

¶ Ac calleþ þe carful therto · the crokyd and þe pore ·
for ȝour frendys wolen fede ȝow · and fonde ȝow to quyte ·
ȝour festynge and ȝour fayr ȝifte · eche frende quyteþ so othre ·

¶ Ac for þe pore y schall paye · and pur wel quyte her trauayle ·
þat ȝyueþ hem mete or moneye · and loueþ hem for my sake ·
for þe beste ben summe ryche · and su(m)me beggers and pouere ·
for alle ar we crystes creatures · and of his coffres ryche ·
and breþ(er)ne as of oo blood · as wel beggers as erles ·
for on caluarye of crystes blood · crystyndom gan sprynge
and blody bretherne we bycome there · of oo body ywonne
as quasi modo geniti · and gentyl men echone
no begger no boy⟦e⟧ amonges vs · but ȝif it synne made ·
Qui facit peccatu(m) · seruus est peccati · & c(etera)

¶ In the olde lawe · as holy lettre telleth ·
mennys sones · men callyd vs echone ·
and ada(m)mes yssue and eue · ay tyl god man deyed ·
and aftur his resurrexciou(n) · redemptor was his name ·
and we his bretherne thorowh hym ybougth · boþe ryche and pou(er)e ·
forthy loue we as leue breþ(er)ne schal · and eche man laugh of othre ·
and of þat eche man may forbere · amende there that nedeth
and euery man helpe othre · for henne schull we alle ·
Alter alterius onera portate · & c(etera) ·

¶ And be we nougth vnkynde of our catel · nor of our connyng neyther
