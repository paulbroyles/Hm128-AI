that payde neuere for his p(re)ntyshode · a peyre of glouys
¶ haste thu pyte on poore men · that motyn nedys borwe
y haue as muche pyte on poor men · as peddere of kattes
that woold culle hem · ȝif he hem cacche mygth\e/
for couetyse of here cotes · as his praye asketh ·
¶ Arte thu manlyche amonge þy neyȝbo(ur)rs · of þy mete and drynke
y am holde also hende q(uod) he · as hounde is yn kechyne
among⟦e⟧ my neyȝbo(ur)s namly · suche aname y haue
¶ Now⟦e⟧ god lene þe neuere q(uod) repentau(n)ce · but thu repente þe the rather ·
grace on this grounde · thy good wyl to bysette ·
ne þyne eyres after · the · haue ioye of þat þu wynnyst⟦e⟧
ne þyne executo(ur)s · wel bysette · þe moneye that thu hem leuest⟦e⟧
and þat was wonne q(uod) wrong⟦e⟧ wyþ wykkyd men be despendyd
for were y frere of that hous · þ(er)e good feyþ and ch⟦e⟧\a/ryte is
y nolde cope vs wyth thy catel · ne oure kyrke amende
ne haue a peny to my pytaunce · so god my sowle helpe
for þe beste booke yn oure hous · þouȝ of brende gold⟦e⟧ were þe ⟦.....⟧\leues/ ·
and y wyste wytturly þow were · suche as thu tellest⟦e⟧
Seruus es alt(er)ius · cum fercula pi(n)guia · queris
Pane tuo pocius · vescere liber eris · & c(etera)
¶ Thu art an vnkynde creature · y can þe nougth assoyle
til þu make restituciou(n) · and rykene wyþ hem alle
and syþe þat resou(n) rollyd it · in þe regystre of heuene
þat þu hast maad eche aman good · y may þe nougth assoyle
Non dimittitur p(e)cc(atu)m · donec restituatur ⟦.⟧\a/blatu(m) · & c(etera)
¶ For alle þo þat han of þy good · haue god my trowþe
ben holdyn at þe hyȝe doom · to helpe to þy restituciou(n)
and he þat leeueþ nat þat þys be soiþ · loke yn þe sawt(er) glose
In miserere mei deus · wheþ(er) y mene trewþe
Ecce eni(m) veritatem dilexisti · & c(etera)
¶ Schall neuer werkman yn þys world · þryue wyþ þat þu wynnest
Cum sancto sanctus eris · construe me that yn englisch
¶ Thanne wax þat schrewe yn wanhope · & wolde haue hangyd hym-sylue
ne hadde repentaunce raþ(er) · conforted hym yn þys manere
haue mercy yn þy mynde · and wyþ þy mowþ biseche
for goddys mercy is more · þan alle his oþer werkes
and alle þe wykkednesse in þis world · þat man may werk or þenke
nys nomore to þe mercy of god · þa(n) in þe se a glede
Om(n)is iniquitas quantu(m) ad m(isericord)iam dei est · q(uas)i sintilla i(n) medio maris ·
¶ Forþy haue mercy in þy mynde · and marchaundyse leue
for þu hast no good ground · to gete þe wyþ a wastel ·
but ȝif it were wyþ þy tonge · or elles wyþ þy two handys
for þe good þat þu hast getyn · bygan all wyþ falshede
and as longe as thu lyuest þ(er)wyþ · þu ȝeldest nought but borwest
and ȝif thu wete neu(er)e to whiche · ne to whom restytewe ·
