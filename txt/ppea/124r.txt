to alyens and to alle men · to honoure hem wyth ȝyftes ·
mede maketh hym bylouyd · and for a man holdyn ·

¶ Emp(er)oures and kynge\s // and alle manere lordes
for ȝyftes haue ȝonge men · to renne and to ryde
the pope and and alle his p(re)lates · p(re)sentes vndyrfongyn
and meden men hem-selfe · to ma⟦......⟧\yntene/ here lawe
sergeauntes for her seruyce · we seen wel the sothe
taken mede of here maystres · as they mowen acorde
beggers for here byddynge · asken men mede
menstralles for here merthes · mede they asken
the kynge hath mede of his men · to make pes in londe
men that techen chyldren · crauen of hem mede
p(re)stes that p(re)chen the peple · of god asken mede
and massepans and here mete · atte the mele-tyme
alkyn crafty men · crauen mede for here p(re)ntys
marchauntes and mede · mote nede go to-gydres
no wygth as y wene · wyth-oute mede may lybbe

¶ Quod the kyng⟦e⟧ to conscyence · by cryste as me thynketh
mede is wel wurthy · the maystrye to haue

¶ Nay quod conscyence to the kyng⟦e⟧ · and kneled · to the erthe ·
there are two manere of medes · my lorde wyth ȝowre leue
that on god of his grace · graunteth in his blys
to tho that wel werkyn · while that they ben here
the p(ro)phete p(re)cheth ⟦...e⟧\þ(er)of · / and putte yt in the sawter ·
Quis habitabit in tabernaculo tuo · &c(etera) ·

¶ Lorde who schall wonye in thy wones · ⟦...⟧ wyth thyn holy seyntes
or resten in thyn holy hul · this asketh dauid ·
and dauid assoyleth it hym-selue · as the saut(er) telleth
Qui ingredit⟦o⟧\u/r sine macula & op(er)atur iusticiam &c(etera) ·

¶ Tho that entren of one colour · and of one wylle
and haue wrougth werkes · wyth rygth and resou(n) ·
and he that vseth nougth · the lyfe of vsure
and enforme\þ/ poore men · and pursueth trewthe ·
Qui pecuniam suam non dedit ad vsuram & mun(er)a sup(er) innocentem non accepit ·

¶ And alle that helpen the innocent⟦e⟧ · and holdyn wyth the rygthful
wyth-outen mede dooth hem good · and the trewthe helpeth ·
suche manere men my lord⟦e⟧ · schull haue the ferste mede
of god atte here grete nede · whan they gon hennys ·

¶ There is an nothur mede mesurles · that maystres desyreth ·
to maynteyne mysdoers · mede they take ·
