for a frend⟦e⟧ þat fyndeþ hym · faylyd hym neu(er)e at nede
Fiat voluntas tua · fyndeþ hym eu(er)more ·
and ȝif he soupeþ · he eteþ but a sop · of Spera in deo ·
he can portraye wel þe pat(er) n(oste)r · and peynt it wyþ Auees
and oþ(ur)while is his wone · to wendyn on pylgrymage
ther poore men and p(er)sons lyggeþ · her p(ar)dou(n) to haue
thowh he bere hem no breed · he bereþ hem bettre lyflode
loueþ hem as our lord byddeþ · and lokeþ how þey fare

¶ And whan he is wery of þat werk · þa(n) wol he sumtyme
labouryn yn lauandrye · well þe lengþe of a myle
and ȝerne ynto ȝowþe · and ȝeplyche speke
pryde wyþ all þe apportenaunce · and packen hem to-gydres
and boukyn hem atte his brest · and beten hem clene ·
and leggyn on longe wyþ laboraui in gemitu meo ·
and wyþ warm wat(er) atte his eiȝen · waschyn hem aftyr
and þanne he syngeþ whan he dooþ soo · & sumtyme seith wepynge
Cor contritu(m) & humiliatu(m) deus non despicies · & c(etera) ·

¶ By cryst y wolde þat y knew hym q(uod) y · no creature leu(er)e
wyþ-outyn help of peers ploughman q(uod) he · his p(ar)sou(n) seest þu neu(er)e

¶ whe⟦r⟧\þ(er)/ clerkes knowyn hym q(uod) y · þat kepyn holy cherche

¶ clerkes han no knowyng q(uod) he · but by werkes and by woordys
ac peers þe ploughman p(ar)ceyueþ more deppere
what is þe wylle and wherfore · þat many wygth suffreþ ·
Et vidit deus cogitac(i)ones eoru(m) · & c(etera)

¶ For þer are ful proud-herted men · pacient of tonge
and bux⟦u⟧\o/m\est/ of berynge · to burieis and to lordes
and to pore peple · han pepir yn her nose ·
and as alyou(n) ⟦...⟧\they/ lokeþ · there men lacken ⟦...⟧\her/ werkes

¶ And þer ar beggers and bydders · bedemen as yt were
þat lokyn as lambren · and semyn lyfholy ·
ac it is more to haue her mete · yn such an esy man(er)e ·
than for penaunce · and p(ar)fitnesse · þe pou(er)te þat such takeþ

¶ Therfore by clergye ne by colour · know schalt þu hym neu(er)e
neyþ(er) þurgh woordes ne werkes · but þurgh wylle one
but peris þe ploughman · petrus id est (christus) ·
for he nys nougth yn lollers · ne yn land-lepynge heremytes
ne at ancres þ(er)e a box hangeþ · alle suche þey fayten ·
fy on faytours · and infautores suos ·
for charyte is goddys champiou(n) · and as good childe hende
and þe meryest of mowþ · atte mete wherso he sytteþ ·

