and recordede that resoun · hadde ryghtfully schewed
and modyly vpon mede · wyth mygth the kynge loked ·
and gan wexe wroth wyþ lawe · for mede hadde yt schent⟦e⟧
and seyde thorow⟦e⟧ ȝoure lawe · y lese many enchetes
Mede ouermaystreth lawe · and moche trewþe letteth ·
ac reson schall rykene wyth ȝow⟦e⟧ · yf eny while y reygne
and deme ȝow⟦e⟧ by this day · as ȝe haue deseruyd ·
mede schall nougth maynp(ri)se ȝow⟦e⟧ by the marye of heuene
y woll haue leaute in lawe · and leue all ȝoure ianglynge
and as moste ⟦moste⟧ folke wytnesseþ well · wronge schal be demyd

¶ Quod conscyence to the kyng⟦e⟧ · but the comune woll assente
yt is full harde by myn hede · here to brynge yt
Alle ȝoure lyche ledes · to lede thus euene ·
by hym that reste on the rode · q(uo)d resoun to the kynge
but y rewle thus ȝowre rewme · lete rende out ⟦...⟧\my/ guttes
ȝif ȝe bydden buxumnesse · be of myn assente

¶ And y assente q(uo)d the kyng⟦e⟧ by seynt Marye my lady
by my comen conseyl · of clerkes and of erles
ac redyly resoun thu schalt⟦e⟧ nougth ryde fram me
for also longe as y leue · lete the y nylle ·
y am all redy q(uo)d resoun · to reste wyth ȝow⟦e⟧ euere
so conscyence be of oure conseyl · y kepe no bettre ·
also longe as oure lyfe lasteth · lyue we to-gydres ·

Passus quintus de visione ·
[*t*]
The kynge and his knyȝtes · to the cherche wente
to here matyns of the day · and the masse after
thanne wakyd y of my wynkyng & wo was wyþ-alle
that y ne hadde slepte saddere · and y-seye more
ac er y hadde faren a furlong · feyntyse me hente
that y ne mygth ferþere a fote · for deffaute of slepyng
and y sat softly a-doun · and seyde my byleeue
and so y babled on my bedys · þey brouhten me aslepe
¶ And þanne sawȝ y moche more · than y bifore tolde
for y sawȝ a feld ful of folk · þat y before of seyde
and how resoun gan araye hym · all þe rewme to p(re)che
and wyþ a cros byfore þe kyng · comsed þus to teche
¶ He preuyd that þise pestylences · weren for pure synne
and þe sowþwesterne wynd · on saturday at euyn ·
was p(er)tlyche for pure pryde · and for no poynt elles ·
pyryes and plumtrees · weren puffed to þe erþe
yn ensaumple þat ȝe segges · schuldyn do the betre ·
