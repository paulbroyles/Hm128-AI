to haue space to speke · spede ȝif sȝe mygth\e/

¶ The kynge grauntyd hure grace · wyth a good wylle
excuse the ȝif þu canst⟦e⟧ · y can namore segge
for conscyence acuseþ the · to congeye the for-euere

¶ Nay lorde quod that lady · leueþ hym the wurse
whan ȝe wyten wytterly · where þe wronge lyggeþ
there the myschef⟦e⟧ is gret⟦e⟧ mede may helpe
and thu knowest conscyence · y cam⟦e⟧ nougth to chyde
ne to praue thy p(er)sone · wyth a proude herte
wel thu wost⟦e⟧ wernard · but ȝif thu wolt⟦e⟧ gabbe
thu hast⟦e⟧ hangyd on myn hals · enleue tymes ·
and also gryped my gold⟦e⟧ \./ ȝyue yt where the lyked
and why wratthest the now⟦e⟧ \./ wondre me thynkeþ
ȝit y may as y mygth\e/ · menske the wyth ȝiftes
and mant⟦....⟧\eyne/ thy manhode · more than thu knowest

¶ Ac thu hast⟦e⟧ defamed me foule · byfore the kyng⟦e⟧ here
for kyllyd y neuere kyng⟦e⟧ \./ ne counseyled therto
ne dude as thu now⟦e⟧ demeste · y do yt on the kynge ·

¶ In normandy nas he nougth · noyhed for my sake
ac thu thy-self⟦e⟧ soþly · schamedest hym ofte
crop⟦e⟧ in a caban · for colde on thy nayles
wendeste that wynt(er) · wolde haue laste euere ·
and dreddest to haue be ded⟦e⟧ \./ for a dym clowde
and hyedest homward · for hungur of thyn wombe

¶ Wyþ-outyn pyte pylour · poore men thu robbe⟦....⟧\dest/
and b⟦or⟧\er/e here bras at thy bakke · to caleys to sylle
there y lafte wyth my lord⟦e⟧ · his lyfe forto saue
y made his men murye · and mornynge lette
y batred hem on the bakke \·/ and bolded here hertes
and dede hem hoppe for hope · to haue me atte wylle
hadde y ben mareschal of his men · by marye of heuene ·
y durste haue leyde my lyfe · and no lasse wedde
he schulde haue ben lorde of that londe · in lengþe and in brede
and also kyng⟦e⟧ of that kyth · his kynrede to helpe
the leste brolle of his blood · a barouns pere

¶ Cowardly thu conscyence · conseyledest hym thennys
to leuyn his lordschipe · for a lytyl seluer ·
that ys the ryccheste rewme · that reyn ou(er)houeth ·

¶ yt bycomyþ to a kynge · that kepeth a rewme
to ȝyue mede to men · that mekely hym serueth ·
