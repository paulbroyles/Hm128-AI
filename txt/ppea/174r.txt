of god and of his grete myghtes · his grace it letteth
for yn þe lykynge lyeþ a pryde and lykames coueytise
aȝenst crystes counseyl · and alle clerkes techynge
that is non plus sap(er)e · q(ua)m oportet sap(er)e

¶ Frerys and fele othre maystrys þat to þe lewyd men p(re)chen
ȝe meuyn materes ynmesurables · to tellyn of þe trynyte
þat ofte tymes þe lewyd peple · of here byleue doutyn
bettre b⟦.⟧\e/leue were manye · doctours such techyng
and tellen men of þe ten co(m)maundement(es) · and touchyn þe · vij · synnes ·
and of þe braunches that buriowneþ of hem · & brynge men to helle
and how þat folke yn folyes · myspendyn her wyttes
as wel freres as oþ(er)e folke · folylyche spendyn
yn housynge and yn haterynge · & ynto hiȝe clergye schewynge
more for pompe þa(n) for pure charyte · þe peple wot þe sope
that y lyȝe nougth loo · for lordys ȝe plesyn
and reuerencyn the ryche · þe raþ(er) for her syluer
Confundant(ur) o(m)nis qui adorant sculptilia · Et alibi vt quid 
diligitis vanitatem · & queritus mendaciu(m) · & c(etera)

¶ Goo to the glose of þese vers · ȝe gret clerkes
if y lyȝe on ȝow to my lewyd wytt · ledeþ me to brennyng
for as it semeþ ȝe forsakeþ · no mannys almasse ·
of vsureres of hores · of auerous chapmen
and lowtyn to þese lordes · þat mou(n) lene ȝow nobles
aȝen ȝour reule and relygiou(n) · y take record at (ihesus)
that seyde to his dysciples · ne sitis p(er)sonar(um) acceptores

¶ Of þys matere y mygth · make a longe byble
ac of curatours of crysten peple · as clerkes bereþ wytnes
y schal telle it for trewþys sake · take hede who-so lykeþ
as holynesse and honeste · out of holy cherche spredeþ ·
thurgh lele lyuynge men · þat goddes lawe techen
rygth so out of holycherche · alle eueles spredeth ·
ther ynp(ar)fit p(re)esthod is · p(re)chours and techers ·
y see it by ensaumple · yn somer tyme on trowes
ther summe bowes beþ leuyd · and su(m)me bereþ none
ther is a myscheef yn þe more · of suche man(er) bowes
rygth so p(ar)sou(n)s and p(re)estys · and p(re)chours of holycherche ·
that arn rote of þe rygth feiþ · to rewle þe peple
ac þ(er)e þe rote is rotyn · resou(n) wot the sothe
schall neuer flour ne fruyte · ne fayr lef⟦.⟧ be grene

¶ forþy wolde ȝe lettryd leue · þe lecchery of clothynge ·
