and þanne schall y come as a kyng · crownyd wyþ aungels
and haue owt of helle · alle mennys sowlys

¶ Fendys and fendkyns · byfore me schull stande ·
and be at my byddynge · wherso-eu(er)e me lykeþ
& to be m(er)cyable to man · þanne my kynde it askeþ
for we ben breþ(er)ne of blood · but nougth yn bapteme alle
but alle þat ben myn hole breþ(er)ne · yn blood & yn bapteme
schull nougth be dampnyd to þe deeþ þ(a)t is wyþ-owtyn ende
Tibi soli peccaui · & c(etera)

¶ It is nougth vsed yn erþe · to hangyn a felou(n)
ofter than onys · thowh he were a tretour
and ȝif þe kyng of þat kyngdom · come yn þat tyme
there þe felou(n) þolye schulde · deeþ or other Iuwyse
lawe wolde he ȝyue hym lyf · ȝif he loked on hym ·

¶ and y þat am kyng of kynges · schal come such a tyme
ther doom to þe deeþ · dampneþ alle wyckede ·
and ȝif lawe woll y loke on hem · it lyth yn my grace ·
wheþ(er) þey deye or deye nougth · for þat þey dedyn ylle
be it eny thyng abougth · þe boldnesse of her synnes ·
y do mercy þurgh ryȝtwysnesse · and alle my woordys trewe
and þowh holy wryt woll þat y be wroke · of þoo þ(a)t dydyn ylle ·
Nullum malum impunitu(m) & c(etera)

¶ They schulle be clensyd clyerlyche · and waschyn of her synnys
yn my prysou(n) purgatory · tyl parce it hote ·
and my mercy schall · be schewyd · to many of my breþ(er)ne ·
for blood may suffre blood · boþe hongry and a-cale
ac blood may nougth see blood · blede but ȝif hym rewe
Audiui archana verba que non licet ho(m)ini loqui · & c(etera)

¶ Ac my ryȝtwysnesse and rygth · schull rewle all helle
and mercy all mankynde · byfore me yn heuene ·
for y were an vnkynde kyng · but y my kynde helpe ·
and namly at such an nede · þere nedes helpe byhoueþ
Non intres in iudiciu(m) cum seruo tuo · & c(etera)

¶ Thus by lawe quod our lord · lede y woll fro hennys
tho þat me louede · and leeuyd yn my comynge
and for þy lesyng lucifer · that thu leyh⟦e⟧ tyl eue
thu schalt abye it byttre · and bond hym wyþ a cheyne

¶ Astrot and alle þe rowte · hidden hem yn hernys
they durstyn nougth loke on our lord · þe boldest of hem alle
but letyn hym lede forþ⟦e⟧ what hym lyked · & leue what hym lest
