tyl he wax a faunt þurgh her flesch · and of fyȝtyng cowde
to haue fouhtyn wyþ þe fend · er ful tyme come
and peris þe ploughman · p(ar)ceyued plener tyme
and lered hym lechecrafte · his lyf forto saue ·
þat þowȝ he were wounded wyþ enemy · to warsche hym-sylue
and dude hym assaye his surgenrye · on hem þat syke were
tyl he was p(ar)fit practysour · ȝif eny p(er)yl fulle
and sougth owt þe syke · and synful boþe
and salued syke and synful · boþe blynde and croked
and comyn wommen conuerted · and to good turned
Non est sanis opus medic(us) set in & c(etera)

¶ Boþe meseles and mute · and yn þe menysoun blody
ofte he heled suche · he held it for no maystrye
saue þoo he leched lazar · that hadde leyn yn graue
quatriduanus quelt · quyk dude hym walke
ac as he made þe maystrye · mestus cepit esse
and wepte wat(er) wyþ his eiȝen · þere seyen it manye ·
summe þat þe syȝt seyȝen · seyden that tyme
þat he was leche of lyf · and lord of hiȝe heuene
iewes ianglyd þ(er)aȝen · and iuged lawes
and seydyn he wrouht wyþ wycchecraft⟦e⟧ · & wyþ þe deuelys mygth
Demonium habes · & c(etera) ·

¶ Thanne are ȝe clerkes q(uod) y · and ȝowr children boþe
and sathan ȝowr saueour · ȝowr-sylf now ȝe wytnessyn ·
for y sauyd ȝow seyþ cryst · and ȝowr sones after
Ȝowr bodyes ȝowr bestes · and blynd men holpe
and fedde ȝow wyþ two fysches · and wyþ fyue loouys
and lefte baskattes ful of broken ⟦.....⟧\mete · / bere awey who-so wolde ·

¶ and mysseyde þe iewes manlyche · and manased hem to bete
and knocked on hem wyþ acorde · and kest adou(n) her stalles
that yn cherche chaffareden · or chaungeden any moneye ·
and seyde it yn sygth of hem alle · so þat alle herden ·
y schal ouerturne þys temple · and a-doun throwe
and yn þre dayes after · edyfye it newe ·
and makyn it also moche oþ(er) more · yn alle man(er) poyntes
as euere it was and as wyde · wherfore y hote ȝow ·
of prayers and of p(ar)fitnesse · þys place þat ȝe callen ·
Domus mea domus orac(i)onis vocabitur & c(etera) ·

¶ Enuye and euyl wyl · was yn the iewes ·
þey casten and contreuedyn · to kulle hym whan þey myghte ·
