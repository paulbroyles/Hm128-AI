and crieden wyth conscyence · helpe vs god of grace

¶ And þanne bygan grace · to go wyþ peris ploughman
and counseyle⟦.⟧\d/ hym and conscyence · þe comune to sompne
for y woll dele to-day · and ȝyue dyuyne g(ra)ce
to alkyn creatures · that han her fyue wyttys
tresor to lyue by · to her lyues ende ·
and wepne to fygth wyþ · þat wy⟦...?...⟧\ll neu(er)/ fayle ·
for anticryst and hise · all þe world schull greue ·
and encombre þe conscyence · but ȝif cryst þe helpe ·

¶ And false p(ro)phetes fele · flaterers and gloseres
schull come and be ⟦...?...⟧\curatores/ · ou(er) kyngys and erlys ·
and pryde schall be pope · prynce of holy cherche
coueytyse and vnkyndenesse · cardynales hym to lede

¶ Forþy quod grace er y go · y woll gyue ȝow tresor
and wepne to fygth wyþ · whan anticryst ȝow assayle\þ/
and gaf eche man a grace · to gye wyþ hym-sylue
þat ydelnesse encombre hym nougth · enuye ne pryde
Diuisiones graciarum sunt · & c(etera)

¶ Su(m)me he ȝaf wytt · wyth woordys to schewe ·
wytt to wynne her lyflode wyþ · as þe world askeþ
as p(re)chours and p(re)estys · and prentys of lawe
þey lely to lyue · by labour of tou(n)ge
and by wytt to wyssen oþ(er)e · as grace hem wolde teche
and su(m)me by kynde crafte · and connyng of sygth
wyþ syllynge and byggynge · her ⟦...?...⟧\lyflode/ to wynne ·
and somme he lered to laboure · a lele lyf and a trewe ·
and somme he taugth to tulye · to dyke and to þecche
to wynne wyþ her lyflode · by lore of his techynge ·

¶ And somme to dyuyne · and dyuyded noumbres to kenne
and somme to compase craftyly · and colours to make ·
and somme to see and to seye · what schulde byfalle ·
boþe of wele and of woo · telle it or it felle ·
as astronomyens þurgh astronomye · & philosophres wyse ·

¶ Somme to ryde and su(m)me to recou(er)e þat ryȝtfully was wonne
he wyssid hem wynne it aȝen · þurgh wytnesse of handys ·
and fecchen it fro false men · wyþ foluyles lawes

¶ And somme he lernyd to lyue · yn longynge to ben hennys
yn pou(er)te and yn pacyence · to prayȝe for alle crystne ·
and alle he lered to be lele · and eche a craft loue oþer
and forbad hem alle debat · þat noon were among hem ·
