and there seyth the sawter · in a psalmes ende
In quor(um) manibus iniquitates sunt dextra eor(um) repleta est mun(er)ibus · &c(etera)

¶ And he that grypeth hure gold⟦e⟧ · so me god helpe
schall abuyen yt b⟦.⟧\y/ttre · or the booke lyeth ·

¶ p(re)stes and p(ar)souns · that plesynge desyreth
that take mede or moneye · for messes that they synge
take here mede here · as mathewe vs telleth ·
Amen amen ⟦...?...?...⟧\dico vobis/ \receperunt mercedem suam/ ·

¶ That laborers and lewed folk⟦e⟧ taken of here maystres
yt is no manere of mede · but a mesurable huyre

¶ In marchaundyse ys no mede · y may it wel a-vowe
yt is a p(er)mutacyoun ap(er)tly · a peny for an nother
ac reddest thu neu(er)e · regu(m) · thu recrayede mede
why the vengeaunce fel on saul · and on his chyldren
god sente to saul · by samuel the p(ro)phete
to agag of amalek⟦e⟧ and al his peple aftyr ·
schulde deyen for a dede · that done hadde here eldres

¶ For-thy seyde samuel to saul · god hym-self⟦e⟧ hoteth
the to be buxum at his byddyng⟦e⟧ · his wyll to fulfulle
wende to Amalek wyth thyn ost⟦e⟧ · and al that thu fyndest sle
burwes and bestes · brenne hem to dethe
wydewes and wyues · wommen and chyldren
mebles ⟦...⟧\& vnm/ebles · and al that thu mygth fynde
brenne yt bere yt nougth a-way · be yt neu(er)e so ryche
for mede nor for moneye · loke thu destruye yt ·
spylle yt spare yt nougth · thu schalt spede the bettre

¶ And for he coueytede the catel · and the kyng⟦e⟧ sparede
forbare hym and his bestes bothe · as the byble wytnesseth
oþerwyse than he was warnyd · of the p(ro)phete
god seyde to samuel · that saul · schulde dye ·
and alle his seed for that synne · schendfullyche endede
suche a myschef⟦e⟧ mede made · saul the kynge to ⟦....⟧\haue/
that god hated hym for euere · and alle his eyres after

¶ The culoru(m) of this caas · kepe y nougth to telle
yn aduenture yt noyȝed men  none ende woll y make
for so is this worlde wente · wyth hem that hauen powere ·
that who-so seye hym here sothes · ys sonnyste y-blamyd

¶ I conscyence knowe this · for kynde · wytte me yt taughte
that reson schal regne · and rewmes gouerne
and rygth as agag hadde · happe schulle summe ·
