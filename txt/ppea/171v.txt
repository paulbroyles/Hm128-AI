of wytt and of wysdom that fer away is bettre
than rycchesse or ryalte and rather herd yn heuene
for þe ryche haþ moche to rykene · and rygth ⟦.....⟧\softe/ walketh
the heyȝ wey to heueneward · ofte rycchesse letteth

Ita possibile diuiti · & c(etera)

¶ The poore p(re)seþ byfore · þe ryche wyþ a poke at his rygge ·
Opera eni(m) illor(um) · sequnt(ur) illos · & c(etera)

¶ Batauntlyche as beggers doon · and baldelyche he craueth
for his pouerte and his pacyence · a p(er)petuell blysse ·
Beati paup(er)es q(uonia)m ip(s)or(um) est celor(um) regnu(m) · & c(etera) ·

¶ And pryde yn rycchesse regneth · rather than yn pou(er)te ·
arst yn þe mayst(er) than yn þe man · sou(m) mansyou(n) he haþ ·

¶ Ac yn pouerte ther pacyence is · pryde haþ no mygth
ne noon of þe seuene synnys · sytten ne mowyn þ(er)e longe
ne haue power yn pou(er)te · ȝif pacyence yt folwe ·
for þe poore is ay prest · to plese the ryche ·
and buxu(m) at his byddyng for his brokyn louys
and buxumnesse and boste · arn eu(er)more at werre
and eyþer hateth oþ(er) · yn all maner werkes
ȝif wraþþe wrastle wyth the poore · he haþ þe wurse ende
and ȝif þey boþe pleyne · the poore ys but feble
and ȝif he chide or chatre · hym cheueth þe worse ·

¶ And ȝif coueytese cacche þe pou(er)e · þey may nougth come togydres ·
and by þe nekke namly · her noon may hent oþ(er)e ·
for men knowyn þat couetyse · ys of akene wylle ·
and haþ hondys and armys · of a longe lengthe ·
and pou(er)te nys but a petyt thyng · apereþ nougth to his nawuyle
and louely layk⟦e⟧ was it neu(er)e · bytwene þe long & þe schorte ·

¶ And þowȝ auarice wolde angour þe pou(er)e · he haþ but lytyl myȝt ·
for pou(er)te haþ but pokes · to puttyn yn his goodys
ther auaryce haþ almaryes · and yren boundyn coffrys
and wheþ(er) be lyght(er) to breke · lasse bost it makeþ
a beggers bagge þan an yryn bounde coffre

¶ Lecchery loueþ hym nougth · for he ȝyueþ but lytyl syluer
ne dooþ hym nougth dyne delycatly · ne drynke wyn ofte
a straw for þe st⟦.......⟧\uwes · / yt stood nougth y trowe ·
hadde þey no-þyng but of pou(er)e men · her houses stodyn vntyled

¶ And þowȝ slouþe sewe · pou(er)te · and serue nougth god to paye ·
myscheef his mayster is · and makeþ hym to thenke
þat god is his grettyst help⟦e⟧ · and no gome elles ·
