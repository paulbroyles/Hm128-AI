huddyn and helyeden · here egges full derne
yn mareys and mores · for men schulde hem nougth fynde
and huddyn her egges · whan they þerfro wente
for fere of othur foules · and for wylde bestys

¶ And summe trodyn her makes · and on trees breddyn ·
and brougthen foorþ her bryddes · all aboue þe grounde
and summe bryddes at the byl · þurgh breþyng conceyued
and summe kauked y took kepe · how pecokkes breddyn ·
muche meruayled me · what mayster they hadde
and who taugth hem on trees · to tymbre so hye
that neythur bierne ne beest may her bryddys reche ·

¶ And sytthen y lokyd · vpon the see · and so foorth yn · the sterrys
many selcouthes y saye that beth nougth · to seye nowthe

¶ I saye flourys yn the fryth · and her fayre coloures
and how amonge the grene gras · growyn so manye hewes
and summe soure · and summe swete · selcouthe me thougth
of her kynde and her colour to carpe yt were to longe ·
ac þat moste meuyd me · and my mood chaungyd ·
that resoun rewarded · and rewlyd alle bestys ·
saue man and his make · many tyme and ofte ·
no resoun hem folwyd · and thanne y rebukyd ·
resoun and rygth · to hym-syluen y seyde ·
y haue wondur of the quod y · þat wytty art holdyn ·
why þu ne suest man and his make · þat no mysfayte hem folwe ·

¶ And resoun aratyd me · and seyde recche the neuere ·
why y suffre or nougth suffre · thy-sylfe hath nougth to done ·
amende it ⟦..⟧\þu/ ȝif thu mygth · for my tyme is to abyde ·

¶ suffraunce is a souereyn · vertu · and a swyfte vengeaunce
who suffreþ more than god q(uod) he · no gome as y wene ·
he mygth ⟦...?...?...⟧\amende in a mynut-while · al þat mys-standith/ ·
ac he suffreth for sum mannys good · and so ys our bettre ·
the wyse and the wytty · wrot thus yn the byble
De re que te non molestat · noli certare & c(etera)

¶ For be aman fayr or foul · it falleþ nougth forto lacke
the schaft ne the schap · that god schoop hym-sylue ·
for all þat he dude was wel y-do · as holy wrytt wytnesseþ
Et vidit deus cuncta que fecerat · & era(n)t valde bona · & c(etera) ·
And badde eu(er)y creature · yn his k⟦u⟧⟦y⟧\y/nde encrese ·
all to murþe wyþ man · þat muste wo tholye ·
yn fondynge of þe flesch · and of þe fende boþe ·
