Fuerunt michi lacrime mee panes die ac nocte · & c(etera) ·

¶ And but ȝif luke lye · lereþ vs by fowles
we schuldyn nougth be to besy · aboutyn this worldys blysse
ne soliciti sitis · he seith yn the gospel
and scheweth vs by ensampull vs-sylf⟦e⟧ \fo/rto wysse
the foules yn the felde · who fynt⟦e⟧ hem mete yn wynt(er) ·
haue they no gern(er) to go to · but god fynt⟦e⟧ hem alle

¶ What q(uod) the preest to p(er)kyn · peter as me thynketh ·
thu art lettryd a lytyll · who lernyd the on booke
abstynence the abbesse q(uod) peris · myn · a · b · c · me taugth ·
and conscyence cam⟦e⟧ afturward · and kennyd me moche more
were thu a preest peers q(uod) he · þumyste p(re)che where thu schuldest ·
as dyuynour yn diuinite · wyth dixit in⟦.⟧\s/ipiens ⟦..⟧\to/ thi teme ·
lewyd lorel quod peers · lytyl lokest thu on the bible
on salamones sawes · seldom thu beholdest ·
Ecce dirisores & iurgia cu(m) eis non crescant & c(etera) ·

¶ The prest⟦e⟧ and p(er)kyn · apposedyn either othur
and y þorowh her woordes a-wooke · and waytede a-boute
and say the sonne yn the south · sytte that tyme
meteles and moneyles · on maluerne hulles ·
musynge on thes metels · and my wey yȝede

¶ Many tyme thes metels · haue makyd me studye
of þat y saw⟦e⟧ slepynge · ȝif it so be mygth\e/
and also for peris the ploughman · ful pensyf yn herte
and whiche a p(ar)dou(n) peris hadde · all the peple to conforte
and how⟦e⟧ the preest ynpu(n)gnyd it · wyth two p(ro)pre woordes
ac y hano ⟦...?...⟧\sauour/ yn sowngewarye · for y se it ofte fayle
catou(n) and canonystres · conseylen vs to leue
to settyn sadnesse yn sowngewarye · for sompnia ne cures

¶ ac for the book of the byble · beryth wytnesse
how⟦e⟧ daniel dyuynyd · the drem of a kynge ·
that was ⟦..⟧\Na/bygodonosor · nempnyd of clerkes
daniel seide sure kynge · thi dremes betokneth
that vncowth knygthes schull come · thi kyngdom to cleyme
among⟦e⟧ lower lordes thi londe schall be dep(ar)tyd ·
and as danyel dyuynyd · yn dede it fel aftur
the kynge les his lordschipe · and lower men it hadde ·

¶ and Ioseph mette merueylously · how þe mone and the sonne
and ⟦...?...?...⟧\enleuene sterres · worschipede hym alle/
than iacob Iuged · Iosephis sweuene ·
