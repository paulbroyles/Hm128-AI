for wot⟦e⟧ no man how ny⟦..⟧\ȝ/ yt is · to be ynome fro boþe ·
forþy lacke no lyf⟦e⟧ othre · þouh · he more latyn knowe ·
ne vndurnyme nougth foule · for is noon wyþ-outyn deffaute ·
for what-euere clerkes carpe · of crystendom or elles
cryst to acomou(n) womman seyde · yn comou(n) atte þe feste ·
holy cherche knoweth this · þat crystys wrytynge sauyd here ·
so clergye is conforte · to creatures that repentyn hem ·
and to ma⟦.⟧\n/sed men · meschief atte her nede ·

¶ For goddes body mygth nougth ben of breed · wyþ-outyn clergye ·
the whiche · body is boþe b⟦...⟧\oote/ to þe rygthfull
and deeþ and dampnacyou(n) · to hem that deyen euele ·
as crystes caracte conforted · and boþe coupable schewyd
the womma(n) þat þe iewes brougth · þat (ihesu) þougth to saue
Nolite iudicare & non iudicabimini · & c(etera) ·
¶ Rygth so goddes body breþ(er)ne · but ȝif it be worþyly takyn ·
dampneþ vs atte þe day of dome · as þe caractes dudyn þe iewys ·

¶ Forþy y conseyle the for crystes sake · clergye that thu louye ·
for kynde wytt is of his kyn · and ny⟦..⟧\ȝ/ cosynes bothe ·
to our lord leue me · for þy loue hem y rede ·
for bothe ben as myrrours · to amende oure deffautys
and leders for lewyd men · and for lettryd bothe ·
¶ forþy lacke thu neu(er)e logyke · lawe nor his customes
ne counturplede clerkes · y counseyl the for euere ·
for as a man may nougth see · that mysseth his eiȝyn ·
nomore can no clerke · but ȝif he caugth it ferst þurgh bookes
al-þouwh men made bookes · god was the mayster
and seynt spiryt the samplarye · and seyde what men schulde wryte ·
¶ Rygth so ledeth lettrure · lewyd men to resoun ·
and as a blynd man yn batayle · beryþ wepne to fygth\e/
⟦...?...?...⟧\And hath non hap wiþ his ax · / his enemye ⟦........⟧\to hitte/
nomore can a kynde wyttyd man · but ȝif clerkes hym teche ·
come⟦þ⟧ fo⟦..⟧\r/ al⟦l⟧ his k⟦u⟧⟦y⟧\y/nde wyt⟦..⟧ to crystendom · and ⟦to⟧ besauyd ·
whiche is þe coffre of crystes tresour · and clerkes kepe the keyes
to vnloukyn it atte her lykynge · and to þe lewyd peple ·
ȝyue mercy for here mysdedes · ȝif men yt woll aske ·
buxumlyche and benynglyche · and byddyn it of grace ·
¶ Archa dei yn the olde lawe · leuytes yt keptyn ·
hadde neuere lewyd man leue · to leyn hond on that cheste
but he were p(re)este or p(re)stys sone · p(at)riark or p(ro)pheet
