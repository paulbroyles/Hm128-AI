and makyn her mone to macameth · her message to schewe

¶ Thus yn a feiþ l⟦y...⟧\eueþ/ þ(a)t folk · and yn a fals mene
and þat is rewþe for rygthfull men · þat yn þe rewm wonyn ·
and a peryll to þe pope · and prelatys þat he makeþ
þat beryn busschops names · of bethlem and of babyloigne
that hippyn aboute yn yngelonde · to halwyn auters
and crepyn amonges curatours · confessen aȝen þe lawe
Nolite mittere falsem in messem alienam · & c(etera)

¶ Many man for crystes loue · was martyred yn romayne
er þan crystyndom was knowe þ(er)e · or eny cros honouryd

¶ Euery busschop þat bereþ cros · by þat he is holdyn ·
þurgh his p(ro)uynce to passe · and to his peple schewyn hym ·
tellen hem and techen hem · on þe trynyte to byleeue
and feden hem wyþ gostly food · and gyuen þ(er)e it nedeþ
In domo mea non est panis neq(ue) vestimentu(m) & ideo
 nolite constituere me regem · & c(etera)
Ozias seiþ for suche · that syke ben and feble ·
Inferte om(n)es decimas in h⟦....⟧\orreu(m)/ meu(m) vt cibus in domo mea & c(etera)

¶ Ac we crystyn creatures · that on þe cros byleuyn
arn ferme as yn þe feyþ · god forbede ellys
and han clerkes to kepe vs þ(er)ynne · and hem þat schull come aft(er)

¶ And iewes lyuen yn lele lawe · our lord wrot it hym-sylue ·
yn ston for it stedefaste was · and stonde schulde euere ·
Dilige deu(m) & p(ro)ximu(m) · is p(ar)fit iewyn lawe
and took it moyses to teche men · tyl messye come
and on þat lawe þey l⟦y⟧\e/uen ȝit · and letyn it þe beste
and ȝit knew þey cryst · þat crystendom taugthe
for a p(ar)fit p(ro)phete · þat muche peple sauyd ·
of selcowþe sores · they seyen it ofte
bothe of myracles and meruayles · and how ⟦..⟧\he/ men festyde
wyþ two fysches and fyue loues · fyue þousand peple
and by þat mangery men mygth well se · þat messye he semed
and whan he lyft vp lazar · þat leyd was yn graue
and vnder ston deed and stank⟦e⟧ · wyþ styf voys hym callyd
Lazare veni foras · & c(etera) ·
Dude hym ryse and rome · rygth byfore þe iewys

¶ Ac they seydyn and sworen · wyþ sorcery he wrougth
and studyeden to destruye hym · and struyeden hem-sylue ·
and þurgh his pacyence her power · to pure nougth he brougth
Pacientes vincunt · & c(etera) ·
