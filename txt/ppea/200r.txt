aȝen þe olde lawe · and newe lawe · as luk þ(er)of wytnesseþ
Non occides · michi vindicta(m) · & c(etera)

¶ It semeþ by so hym-sylf · hadde his wylle ·
þat he reccheþ rygth nougth · of all þe remena(n)t
and cryst of his curtasye · the cardynals saue
and turne her wytt to wysdom · and to wele of sowle ·
for þe comune q(uod) þis curato(ur) · countyn full lytell
the counseyl of conscyence · or cardynall vertues
but ȝif þey seyȝe as by sygth · sumwhat to wynnynge
of gyle ne of gabbynge · gyue þey neu(er)e tale
for spiritus prudencie · amonge þe peple is gyle ·
and alle þo fayre vertues · as vices þey semed ·
eche a man subtyleþ a sleyȝte · synne forto hide ·
and colowreþ it for a ku(n)nynge · and a clene lyuynge

¶ Thanne lowȝ þer a lord · and by þis lygth seyde ·
y am kynge wyþ corowne · þe comune to rewle ·
and holy kyrk and clergye · fro cursid men to fonde ·
and ȝif me lackeþ to lyue by · þe lawe woll y take it
þer y may it hastylokest haue · for y am hede of lawe
for ȝe ben but membrys · and y a-boue ȝow alle
and s⟦.. y⟧\iþe/ y am ȝowr aller hord · y am ȝowr all⟦...?...⟧\er hele/
and holy cherches chief helpe · and chyuentayn of þe comune ·
and what y take of ȝow two · y take it at þe techynge
of spiritus iusticie · for · y iuge ȝow alle ·
so y may boldly · be houslyd · for y borowe neu(er)e ·
ne craue of my comune · but as my kynde askeþ

¶ In condiciou(n) quod conscience · þat thu conne deffende ·
and rewle þy rewme by resou(n) · yn rygth · and yn trewþe ·
take thu mygth yn resou(n) · as thy lawe askeþ
Om(n)ia tua sunt ad deffend⟦......⟧\endu(m) · s(ed)/ · non ad dep(re)hen⟦.....⟧\dendu(m)/ ·
¶ The vyker hadde fer hom · and fayr took his leue ·
and y awakyd þer-wyþ · and wrot as me mette ·

Passus · ij(us) · & vltimus de do-best ·
[*t*]
Thanne as y wente by the weye · whan y was þus awaked
heuy-cherid y ȝede . and elenge yn herte ·
y ne wyste where to ete · ne at what place ·
and it neiȝed ner þe noon · and wyþ nede y mette
þat affrountyd me fowle · and faytour me callyd

¶ Canst thu nougth excuse þe · as dude þe kyng and oþere ·
þat thu took to þy bileeue · to cloþes and to sustynaunce
