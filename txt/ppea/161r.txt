for clergye is kepere · vndur cryst⟦e⟧ of heuene
was þ(er) neu(er)e no knygth · but clergye hym made ·
ac kynde wytt cometh · of alle kyn syghtes
of bryddes and of bestys · of⟦.⟧ tastys of trewthe and of deceytes
¶ Lyuer⟦...⟧\s/ toforen vs · vsydyn to marke ·
for selcouthes that they seyȝyn · her soules forto teche ·
and heldyn yt an hye scyence · her wyttes to knowe ·
ac þurgh her scyence sothly · was neu(er)e no soule y-sauyd ·
ne brougth by her bookes · to blysse no to ioye
for alle her kynde knowyng(es) come · of dyuerse sygthes
p(at)riarkes and p(ro)phetys · repreuyd here scyences ·
and seydyn her woordes nor her wysdomes · nas but folye ·
as to þe clergye of cryst · countyd it but a tryfle ·
Sapiencia hui(us) mundi · stulticia apud deum · & c(etera) ·
¶ For the heiȝest holy gost · heuene schall to-cleue ·
and loue schall lepe out after · ynto þys lowe erthe
and clennesse schall cacchyn yt · and clerkes schullyn it fynde ·
Pastores loquebantur adinuicem · & c(etera) ·
¶ he spekeþ there of ryche men rygth nougth · ne of rygth wytty ·
ne of lordes that were lewyd men · but of þe heyȝest lettryd oute ·
Ibant magi ab oriente · & c(etera)
¶ Ȝif eny frere were foundyn þere · y ȝyue the fyue schillynges
nor yn noon beggers cote · was that barn born ·
but yn a burgeys place · of bethleem the beste ·
S(ed) non erat ei locus in diu(er)sorio · & paup(er) non habet diuersoriu(m) · & c(etera)
¶ To pastours and to pore men · apperyd the aungel ·
and bad hem gon to bedlem · goddes burthe to honoure ·
and songyn a song⟦e⟧ of solace · Gloria in excelsis deo ·
¶ Clerkes knewyn it well / and comyn wyþ here p(re)sentys
and dudyn her homage hono(ur)ably · to hym þat was almyghty
¶ Whi y haue tolde all þys · y took ful good hede ·
how thu contraryedest clergye · wyþ crabbed woordes
how that lewde men lygthlokere · þan lettryd were sauyd
than clerkes or kynde wyttyd men · of crystyn peple ·
and thu seydest sooþ of summe · ac see yn what manere ·
¶ tak two strong men · and yn tem⟦...⟧\se/ caste hem ·
and boþe nakyd as a nedle · her noon sykerer þa(n) other
that on haþ ku(n)nynge and can · swy(m)myn and d⟦.....⟧\yue/
that oþ(ur) is lewyd of þat labour · lernyd neu(er)e to swymme ·
whiche trowest thu of tho two yn temyse · ys yn moste drede ·
