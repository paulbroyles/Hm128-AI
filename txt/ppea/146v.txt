ne his glewman a gadelynge · a goere to tauernes ·

¶ To alle trewe tydymen · that trauayle desyryn ·
our lord loueþ hem and leneth hem · lowde oþ(er) stylle ·
grace to go to hem · and a-gon her lyflode ·
Inquirentes aute(m) ⟦.......⟧\d(omi)n(u)m no(n)/ minuentur omni bono · & c(etera) ·

¶ Trewe weddyd lyuynge folk⟦e⟧ yn þys world⟦e⟧ ys dowel ·
for þey moot werche and wynne · and þe world susteyne ·
for of her kynde · þey come · þat confessoures ben ne(m)pnyd
kynges and knyghtes · caysers and cherles
maydens and martyres · out of oo man come ·

¶ the wyf was maad þe wey · forto helpe werche ·
and þus was wedlok y-wrougth · wyth amene p(er)sone ·
fyrst⟦e⟧ by the fadres wylle and þe frendys conseyl ·
and suþþyn by the assent of hem-self⟦e⟧ as þey two mygth accorde ·
and þus was wedlok y-wrougth · and god hym-sylf⟦e⟧ it made ·
yn erthe the heuene ys · hym-sylfe was the wytnes

¶ ac fals folk⟦e⟧ feythles · theuys and lyers
wastours and wrecchis · oute of wedlok y trowe ·
conceyuyd ben yn euyl tyme · as caym was on eue ·
of suche synfull schrewys . þe saut(er) makyth mynde .
Concepit ⟦.........⟧\dolorem/ · & pep(er)it iniquitatem · & c(etera) ·

¶ And alle þat comyn of that caym · comyn to euil ende
for god sente to seem · and seyde by an Aungel ·
th⟦..⟧\yn/ ⟦y⟧\y/ssue ⟦.⟧\i/n thyn yssue · y woll þat þey be weddyd
and nougth þy kynde wyþ caymes · y-cowplyd ner spousyd

¶ Ȝit summe aȝen the sonde · of our saueour of heuene ·
caymes kynde and his kynde · couplyd to-gydres
tyl god wratthid for her werkes · and suche a woord seyde ·
that y made man · now it me furthynketh ·
Penitet me fecisse ho(m)i(n)em · & c(etera) ·

¶ And com⟦e⟧ to noe anoon · and bad hym ⟦.⟧\n/ougth lette ·
swythe go schape a schip · of schydes and of boordys ·
thy-sylf and þy sonys thre · and sutthyn ȝour wyues
buske ȝow to þat boot · and abydeth ȝe ther-ynne ·
tyl fourty dayes ben fulfulde · þat flood haue ywaschyn ·
clene awey þe cursyd blood · þat caym hath y-makyd ·

¶ bestys þat now ben · schull banne the tyme ·
that euere cursyd cayme · com⟦e⟧ to this erthe
Alle schall deye for ⟦...?...?...⟧\his dedys · by dalys and by hylles · /
and þe fowles that fleen · foorþ wyth oþre bestys ·
