waschen wel wyþ water · and wyþ taseles cracched
y-towked and y-teyntyd · and vnder taylours hand\es/

¶ and so it fareþ by a barn · þat born is of a wombe
tyl he be crystned yn crystes name. and confermyd of busschop
yt is heþen as to heuenward and helples to þe soule

¶ Heþene is to mene after heþ · and vntylyed erþe
as yn wylde wyldernes · waxen wyld bestes
rude and vnresonable · rennyng wyþ-out cropers

¶ ȝe menyn wel how math(e)u seyþ · how aman made a feste
he fedde hem wyþ no venysou(n) · ne fesauntes y-bake
but wyþ foules þat fram hym nolde · but folwyd hym whistlynge
Ecce altilia mea & omnia parata sunt · & c(etera)
And wyþ calues flesch he fedde · the folk þat he louyde

¶ þe calf bytokeneþ clennesse · yn hem that kepeþ lawes
for as þe cow þurgh kynde mylk · þe calf noryscheþ tyl an noxe
so loue and lewte · lele men susteyneth ·
and maydenys and mylde men · mercy desyryn ·

¶ rygth as þe cow calfe · coueyteþ swet mylke
so don ryghfull men · mercy and trewthe

¶ ac who-so beþ þat excuseþ hem · þat arn p(ar)sou(n)s and p(re)estys
þat heuedys of holycherche ben · þat han her wylle here
wyþ-outyn trauayle þe tyþe deel · þat trew men byswynkyn
þey woln be wroþ for y wryte þus · ac to wytnes y take
boþe math(e)u and mark · and memento d(omi)ne dauid ·
what pope or p(re)lat now p(ar)formeþ þat cryst higth ·
Ite in vnuu(er)su(m) mundu(m) · & p(re)dicate · & c(etera)

¶ Alas þat men so longe · yn macameth schuld byleue
so many p(re)lates to p(re)che · as the pope makeþ
of nazareth of nynyue · of neptalym and damaske
þat þey ne wente as cryst wysseþ · syþþyn þey woln haue name ·
to ben pastours and p(re)che · þe passyoun of (ihesus)
Bonus pastor a(n)i(m)am suam ponit · & c(etera) ·

¶ And seyde it of saluacioun · of sarazenes and oþ(er)e ·
for crystene and vncrysten · cryst seyde to p(re)chours
Ite vos in vineam meam & c(etera)

¶ And seþþe þat þese sarrazenes · scrybes and iewes
han alippe of our byleue · þe lyȝtloker me þynkeþ
þey schuld turne who-so traueyled · to teche hem of þe trynyte
Querite & inuenietis · & c(etera)

¶ It is rewþ to rede · how ryȝtwyse men lyuede ·
