schall þer none sonenday be this seuyn ȝere · but ȝif syknesse it lette
that y schal done me er day · to the dere cherche
and here matyns and masse · as y a monke were
schal none ale aftur mete · holde me thennys
tyl y haue euesonge herd · y behote to the rode
and ȝet woll y ȝelde aȝen · yf y so muche haue
al that y wykkydly wan · sytthe y lyf⟦e⟧ hadde
¶ And thow⟦e⟧ my lyflode lakke · lettyn y nelle
that eche man schall haue his · ere y hennys wende
and wyth the residue · and the remenau(n)t · by þe rode of chestyr
y schal seeke trewthe · ere y see rome ·
¶ Rober⟦t⟧\d/⟦e⟧ the robbere · on reddyte lookyd
and for ther was nougth · wherof · he wepte swythe sore
ac the synfull schrewe · ȝit seyde to hym-⟦.....⟧\sylue/
Cryst⟦e⟧ that on caluarye · vppon the croys deiȝedyst ·
tho dysmas my brothur · besougth ⟦...?...⟧\the/ of grace
and haddest mercy on that man · for memento sake ·
so rewe on ⟦..⟧\me/ robbere · that reddere ne hau⟦.⟧\e/
ne neuere wen⟦.⟧\e/ to wynne · wyth craft⟦e⟧ that y vse ·
for þy muche mercy · mytygacyou(n) y byseche
ne dampne me nougth on domysday · for that y dude so ylle
¶ What byfel of this felou(n) · y can nougth fayre ⟦......⟧\schewe/ ·
wel y wot⟦e⟧ he wepte · faste · wat(er) wyth bothe his eiȝen ·
and knowlechid his gult⟦e⟧ to cryst⟦e⟧ ȝet⟦.⟧ eft⟦e⟧-sones
that penitencia · his pyk⟦e⟧ · he schulde pulsche newe
and lepe wyth hym ouerlond⟦e⟧ all his lyfe-tyme
for he hadde leyne by latro · lucyfers aunte ·
¶ and thanne hadde repentau(n)ce rewthe · and radde hem alle to knele
for y schal beseche for all synful · oure sauyoure of grace
to amende vs of oure mysdedys · and do mercy to vs alle
¶ Now⟦e⟧ god q(uod) he þat of thy goodnesse · gon the world⟦e⟧ make
and of nougth madest augth · and man most⟦e⟧ lyche to thy-sylue
and syþþen suffredust to synne · a syknesse to vs alle
and al for the beste as y byleue · what-euere the book⟦e⟧ telleth
O felix culpa o nessessariu(m) peccatum ade · & c(etera)
¶ for þorow⟦ht⟧ that synne thy sone · sent⟦e⟧ was to this erthe
and bycam⟦e⟧ man of a mayde · mankynde to saue
and madust⟦e⟧ thy-sylf⟦e⟧ wyth thy sone · ⟦...?...?...⟧\and vs synful yliche/
Faciamus ho(m)i(n)em ad ymaginem · & similitudinem n(ost)ram · & alibi
Qui manet in caritate · in deo manet & deus in eo · & c(etera) ·
