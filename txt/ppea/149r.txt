and lordes yn londes · the lesse good he deleth ·
[*Hm.10.90-104 betou(n) brygg(es)*]
thobye telleth ȝow nougth so · taketh hede ȝe ryche
how þe book⟦e⟧ of þe byble · of hym bereþ wytnesse
Si tibi sit copia habundant(er) tribue ·
Si autem exiguu(m) · illud imp(er)tiri stude libent(er) · & c(etera) ·

¶ Who-so haue muche spende manlyche so meneth thobye ·
and who-so lytyl weldeth · reule hym þ(er)e-aftur
for we haue no lettre of our lyf⟦e⟧ how longe it schall endure ·
suche lessouns lordes · schuldyn louye to here ·
and how þey mygth most⟦e⟧ meyne · manly fynde

¶ Nougth to fare as a fytheler · or a frere to seke festes
homlyche at othre mennyshouses · and hatyn her owen ·
elenge is the halle · eche day yn the wyke ·
ther þe lord ne þe lady · lykeþ nougth to sytte ·
now haþ eche ryche arewle · to etyn by hem-sylue ·
yn a p(ri)ue p(ar)lour · for poore mennys sake ·
or yn a chambre wyþ a chymneye · & leue þe chefe halle ·
that was maad for melys · men to etyn ynne
and al to spare to spille · that spende schall an nother

¶ I haue herd hiȝe men · atte the table etynge ·
carpyn as they clerkes were · by cryst and of his myghtes
and leyden fawtes vpon þe fader · þat formed vs alle
and carpen aȝen clerkys · crabbyd woordes
why wolde our saueour · suffre suche a worm yn his blysse ·
that bygylyd so the womman · and þe man aftur
thorow whiche wyles and woordes · þey wente to helle ·
and all her seed for her synnys · þe same deeþ suffryd ·

¶ Here lyeþ ȝour lore · lordes gonne despute ·
of þat þe clerkes vs kennyth · by cryst of the gospel
Filius non portabit iniquitatem p(at)ris · & c(etera)

¶ Why schulde we þat now ben · for þe werkes of adam ·
⟦............⟧\be roten/ \and/ to-rent⟦e⟧ \/ resou(n) wolde it neuere
Vnusquis⟦.⟧\q(ue)/ portabit onus suu(m) · & c(etera) ·

¶ Suche mootyues they meue · þese maystres yn her glorye
and makyn men yn mysbyleue · þ(a)t musyn mochyl on her woordes
ymagynatyf her-aftyrward · schall answere to ȝour p(ur)pos
austyn to suche arguers · he telleþ hem þys teme ·

¶ Non plus sap(er)e q(ua)m oportet & c(etera) ·
wylneþ neuere to w⟦y⟧\e/te · why that god wolde
suffre so sathan · his seed to be-gyle
