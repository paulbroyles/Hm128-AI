and y schall daunce þ(er)to · do thu soo suster
for (ihesus) iusted well · ioyȝe bygynneþ dawe ·
Ad vesp(er)u(m) demorabitur fletus & ad matutinu(m) leticia · & c(etera) ·

¶ Loue þat is my lemma(n) · such lettres me sente
that m(er)cy my suster and y · mankynde schuld saue ·
and þat god haþ forȝouyn · and grauntyd me pees and mercy
to be mannys maynp(er)no(ur) · for eu(er)more after
loo here þe patent quod pees · in pace inidipsu(m) · & c(etera)
and þat þis dede schall endure · dormia(m) & requiesca(m) ·

¶ What rauest thu quod ryȝtwysnesse · or art þu rygth dronkyn ·
leeuest thu þat ȝonder lygth · vnlowke mygth helle ·
and saue mannys sowle · suster wene it neu(er)e ·
ac atte þe bygynnynge god gaf · þe doom hym-sylue
that adam and eue · and alle þat hem sywyd ·
schulden deye dou(n)rygth · and dwelle yn pyne after
ȝif þat they towchid a tree · and þe trees fruyt etyn ·

¶ adam aftyrward · aȝenst his deffence
freet of þat fruyt · and forsoke as yt were ·
the loue of owr lord · and his lore boþe
and folwyd that the fend taugth · and his felawes wylle
aȝenst resou(n) and ryȝtwysnesse recorde thus wyþ trewþe
þat her peyne be p(er)petuel · and no prayer hem helpe ·
forþy lat hem chewe as þey chose · and chide we nougth sustres
for it is boteles bale · þe bytt þat they byten

¶ And y schal p(re)ue q(uod) pes · her peyne schall haue an hende ·
and fro wo ynto wele · mowyn wende at þe laste
for had þey wyst of no woo · wele hadde þey nougth knowe ·
for no wygth ⟦...?...?...⟧\woot what wele is · þat neuere wo suffred · /
ne what is hoot hongor þat hadde neu(er)e deffaute

¶ ȝif no nygth ne were · no man as y leeue ·
schulde neuyre w⟦y⟧\e/te wytterly · what day is to mene ·
schulde neuere rygth ryche · þat lyueþ in reste and yn ese
w⟦y⟧\e/te what woo is · ne were þe deeþ of kynde

¶ So god þat bygan all · of his good wylle
bycam man of a mayde · mankynde to saue ·
and suffryd to be solde · to see þe sorowe of deyynge
þe whiche vnknytteþ all care · and comsynge ys of reste
for tyl modicu(m) mette wyþ vs · y may it wel a-vowe
woot no wygth as y wene · what ynowȝ is to mene ·

¶ Forþy god of his goodnesse · þe ferst gome adam ·
