or þurgh hungor or þorowh hete · at his wylle be yt
for ȝif thu lyuest aftyr his lore · the schortre lyf þe bettre
Siquis amat (christum) · mundum non diligit istum · & c(etera) ·
For þurgh his breeth bestys wexen · and a-brood ȝedyn ·
Dixit & facta sunt · & c(etera) ·
Ergo þurgh his breeth · mowyn men and bestys lyuyn ·
as holy wrytt wytnesseþ · whan men seye her gracys
Aperis tu manu(m) tua(m) · & imples om(n)e a(n)i(m)al benedicc(i)one · & c(etera) ·

¶ yt is foundyn that fourty wynt(er) · folk lyuedyn wyþ-oute tulyenge
and out of þe flynt sprong þe flood · þat folk⟦e⟧ & bestys dronke ·
and yn elyes tyme · heuene was y-closyd ·
that no reyn reynyd · thus rede men yn bokys
that many wyntres men lyuedyn · & no mete ne tylyedyn ·

¶ Seuene slepyn as seyth þe book · seue hundred wynt(er)
and lyuedyn wyþ-oute lyflode · and at þe laste they wokyn ·
and ȝif men lyuedyn as mesure wolde · schulde neu(er)e more be deffaute
amonges crystyn creatures · ȝif crystes woordes ben trewe
ac vnkyndenesse caristia · makeþ amonges crystene peple
and ouerplente makeþ pryde · amonges poore and ryche ·
and mesure is so muche worth · it may nougth ben to dere
for þe myscheef and þe meschaunce · among(es) men of sodom ·
wex þurgh plente of payn · and of pure sleuthe ·
Ociositas & habundancia · panis · p(e)cc(atu)m turpissimu(m) nutriuit · & c(etera)

¶ For þey mesuryd nougth hem-selfe of þat they eet and dronke ·
dudyn dedly synne that the deuyl lykyde
so vengeaunce fel vppon hem · for her vyle synnes
they sonkyn ynto helle · the cytees echone ·

¶ For-thy mesure we vs well · and make our feyth our scheltrom ·
and þurgh feith comeþ contricyou(n) · conscyence wot yt well
the whiche d⟦.⟧\r/yueþ awey dedly synne & dooþ it to be venyal ·
and þouȝ a man mygth nougth speke · contrycyou(n) mygth hym saue
and bryngyn his soule to blysse · so that feith bereþ wytnesse
that whiles he lyuede · yn the lore of holy cherche ·

¶ Ergo contriciou(n) feith · and conscyence · is kyndely dowel ·
and surgiens for dedly synne · whan schryft of mouþ fayleth

¶ Ac schrift of mouþ more worþy is · ȝif man be ylych contryt
for schrift of mouþ sleeþ synne · be it neu(er)e so dedly ·
p(er) confessionem to a p(re)est · p(e)cca(ta) occidunt(ur)
ther contrycyou(n) doiþ but dryueth it dou(n) · ynto a venyal synne ·
as dauid seith yn þe saut(er) · et quor(um) tecta sunt p(e)cca(ta) ·
