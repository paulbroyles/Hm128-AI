thowȝ somme be clenn(er) þan somme · ȝe see wel quod grace
þ(a)t he þat vseþ þe fayrest craft · to þe fowlest y cowde haue put hym
þenkeþ alle q(uod) grace · that grace comeþ of my ȝyfte
lokeþ þat non lacke oþer · but loueþ alle as breþ(er)ne ·

¶ And who þat most⟦e⟧ maystryes can · be myldest of berynge
and crowneþ conscyence kyng · and makeþ craft ȝowr styward
and after craftys counseyl · cloþe ȝow and fede ·
for y make peris þe ploughman · my p(ro)curato(ur) and my reue
and registrer to resceyue · redde quod debes
my prowour and my ploughman · peris schall be on erþe
and forto tylye trewþe · a teme schall he haue

¶ Grace gaf peris a teme · fowr grete oxen ·
þat on was luke a large beest · and alowe chered
mark and math(e)u þe þrydde · myghty bestys boþe
and ioyned to hem on ioh(a)n · most gentyl of alle
þe prys nete of peris plough · passynge alle oþere ·

¶ And grace gaf peris · of his goodnesse fowr stottes
all þat his oxen eryed · þey to harwyn after
on higth austyn · and ambrose an noþer ·
gregory þe grete clerke · and ieromye þe goode
þese foure þe feyþ to teche · folwen peres teme
and harwed yn an hand-while · all holy scrypture
wyþ two harwes þa⟦.⟧\t/ þey hadde an old and an newe
Id est vetus testamentu(m) · & nouu(m) · & c(etera)

¶ And grace gaf greynes · the cardynal vertues
and sew hem yn mannys sowle · and syþþe tolde her namys

¶ Spiritus prudencie · the ferst sede higthe
and who-so eet þat · ymagene he schulde
er he dude any dede · deuyse well þe ende ·
and lered men a ladul bygge · wyþ a long stele
and caste forto kepe a crocke · to saue þe fatte aboue

¶ The secound sed⟦e⟧ higth\e/ spiritus temperancie
he þat eteþ of þat sede · had such a kynde ·
ne schulde neuer mete ne moche drynke · make hym to swelle
ne no scorner\e/ ne scolde · owt of skyle hym brynge
ne wynnynge ne welþe · of worldly rycchesse
wast word of ydelnesse · ne wycked speche meue ·
schulde no coryous cloiþ · comyn on his rygge ·
ne no mete yn his mowþ · þat mayst(er) ioh(a)n spiced

¶ The þrydde sed⟦e⟧ þat peris sew⟦e⟧ was spirit(us) fortitudinis ·
