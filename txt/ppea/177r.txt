that ne fel to her feet · and fawnyd wyþ her tayles
and ȝif þey cow⟦..⟧\de/ haue carpede by cryst as y trowe
they woldyn haue fed that folk · byfore wyld fowles

¶ ac god sent hem food by fowles · and by none fiers bestys
yn menyng þat meke thynge · mylde thynge schuld serue
as who seiþ relygiou(n)s · ryghtfull men schuld fynde
and lawful men to lyf-holy men · lyflode brynge
and þanne wolde lordes and ladyes · be loiþ to agylte
and to take of her tenawntes · more þan trewþ wolde

¶ founde they that frerys · wolde forsake almasses
and byddyn hem bere it · þere it was y-borwyd ·
for we ben goddes fowlys · and abydyn alwey ·
tyl bryddys bryngyn vs · that we schulde lyue by

¶ for had ȝe potage and payn ynow · and peny-ale to drynke
and a messe þ(er)wyþ · of oo maner kynde ·
ȝe haddyn rygth ynowȝ ȝe relygiou(n)s · and so ȝowr rewyl me tolde
Nu(m)q(ua)m dicit iob rugit onager · cu(m) herbam h(ab)uerit · aut mugiet bos cu(m) ante plenu(m) p(re)sepe steterit · brutoru(m) a(n)i(m)aliu(m) natura te condempnat · q(uia) cu(m) eis papulu(m) co(mun)e sufficiat · ex adipe p(ro)dijt iniquitas tua · & c(etera)

¶ ȝif lewed men knew this latyn · they wolde loke whom they ȝyue
and auyse hem byfore · a fyue dayes or syxe
er þey enmorteysid to monkes · or chanones her rentys

¶ alas lordes and ladyes · lewyd counseyl haue ȝee ·
to ȝyue fro ȝowr heyres · þat ȝowr aiels ȝow lafte
and ȝyueþ to bydde for ȝow · to such þat ar ryche
and beþ foundyd and feffyd eke · to bydde for othere

¶ who p(ar)formeþ þis p(ro)phecye · of the peple þat now lybbeþ
disp(er)sit dedit pauperibus · & c(etera)

¶ ȝif eny peple p(ar)forme þat text · it are þese pou(er)e frerys
for þat þey beggyn aboute · yn buyldyng þey it spende
and on hem-selfe sum · and such as ben her laborers
and of hem þat habbeþ they takyn · and ȝyue hem þat habbeþ

¶ Ac clerkes and knyhtys · and comoners þat ben ryche
fele of ȝow fareþ · as ȝif y a forest hadde
that were ful of fayr trees · and y fonded and caste
how y mygth mo þ(er)ynne · amonges hem sette

¶ rygth so ȝe ryche · that robbeþ that ben ryche
and helpeþ hem þat helpeþ ȝow · and ȝyueþ þ(er)e no nede is
as who-so fylde a tonne · of a fresch reuere
and went foorþ wyþ þat wat(er) · to wokyn wyþ t⟦....⟧\emse · /
