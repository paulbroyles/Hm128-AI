wolde y neu(er)e do werke · but wende to holycherche
and þere bydde my bedes · but whan y ete or slepe
poule in his pystel q(uod) he · preueth what is do-weel ·
⟦...?...?...⟧\Nunc aute(m) manent fides · spes · & caritas · Maior aute(m) horu(m) est caritas · /

¶ Feyth hope and charyte · and alle ben go⟦...⟧\ode/ ·
and sauyn men sundry tymes · ac none so sone as charyte ·
for he dooþ well wyþ-oute doute · þat dooþ as lewte techeth
that is ȝif thu be man maryed · thy make þu louye
and lyueþ foorþ as lawe woll whyl ȝe lyuen boþe
¶ Rygth so ȝif þu be relygyous · renne thu neu(er)e ferther
to rome ne to rochemadore · but as thy reule techeth
and holde þe vnder obedyence · þat hyȝe wey is to heuene ·
¶ And ȝif þu be mayden to marye · and mygth wel contynue
seke neu(er)e no seynt ferþ(er) · for no soule helthe
for what made lucyfer · to lese þe hyȝe heuene ·
or salamon his sapyence · or sampson his strengthe ·
iob the iewe his ioye · dere he it bougth ·
arystotle and othre mo · ypoc(ra)s and virgylye ·
Alisaundre that all wan · elengenlyche endyde ·
catel and kynde wytte · was combraunce to hem alle ·
¶ Felyce her fayrnesse · fel her all to sclaundre ·
and rosamounde rygth so · reufullyche to beleue ·
the beaute of her body · yn baddenes sche spendyd ·
of many suche y may rede · of men and of wo(m)men
that wyse woordys wooldyn schewe · & werche þe contrarye
Sunt ho(m)i(n)es neq(uam) · bene de virtute loquentes · & c(etera)

¶ And ryche renkes rygth so · gadryn and sparen ·
and tho men that they moste hatyn mynystren ⟦h⟧it atte laste ·
and for þey suffryn and seen · so many nedy folkes
and louyn hem nougth as our lord byt · lesyn her soulys
Date & dabitur vobis · & c(etera) ·

¶ And rycches rygth so · but ȝif þe rote be trewe
ac grace ys a graas þ(er)of · tho greuaunces to abate ·
ac grace ne groweth nougth · but amonge lowe ·
pacyence and pou(er)te · the place is þ(er)e it groweth ·
and yn lele lyuynge men · and yn lyfe holy
and þorowgh þe gyfte of þe holygost · as þe gospel telleth
Spiritus vbi vult spirat · & c(etera)

¶ Clergye and kynde · wytt · cometh of sygth and techynge
as þe book bereþ wytnesse · to b⟦.⟧\a/rnys that konnyn rede
