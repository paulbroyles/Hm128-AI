for-thy haue y no lykynge · wyth tho ledes to wonye
y ete there vnhende fysch · and feble ale drynke
ac otherwyle whan wyne · cometh · and y at eue yt drynke
y haue a flix of a foule mouthe · fyue dayes after
al the wykkydnesse that y wot⟦e⟧ · by eny of oure breþern
y couthe yt in oure cloyster · that alle the couente yt wote
¶ Now⟦e⟧ repente the quod repentaunce · and reherce thu neuere
conseyl that thu knowest⟦e⟧ · by contynaunce ne rygth ·
and drynke nougth ouer-delycatly · ne to depe neythur ·
that wyll be cause ther-of · to wratthe mygth turne
Esto sobrius he seyde · and assoyled me after ·
and bad me wylne to wepe · my wykkydnesse to amende
[*Cupido · *]
¶ And thanne came couetyse · can y nougth ⟦...⟧\hym/ ⟦....⟧\discryue/
so hugely and holowhe · syre heruy hym looked ·
he was bytturbrowed · and baburlyppyd also ·
wyth two blere\d/ ⟦eyȝed⟧ yȝen · as a blynd⟦e⟧ hagge
and as a letherne purs · looked his cheekes ·
wel syddere than his chyn · they chyueled for elde
and as a bonde-man of his bacou(n) · his berd⟦e⟧ was bawdy
wyth an hood⟦e⟧ on his heed · a lousy hat⟦te⟧ aboue
and yn a tanne tabarde · of twelue wynt(er) age
and all to-torne and bawdy · and full of lees · crepynge
but⟦e⟧ that a lous couthe · haue lopyn the bettre
sche schulde nougth haue walked there · so was yt thred-bare
¶ y haue be couetous quod this cayteef⟦e⟧ y am a-knowe it here
for sumtyme y seruede · symme atte style
and was app(re)ntys y-plygth · his p(ro)fyte to wayte
¶ Furst⟦e⟧ y lernyd to lye · a lef⟦e⟧ other tweye
wykkydly to weye · was my furste lessou(n) ·
to wyy and to wynchestre · y wente to the f⟦....⟧\eyre/
wyth manye manere of marchaundyse · as my mayster me hygth
ne hadde the grace of gyle y-go⟦e⟧ among⟦e⟧ my chaffare
yt hadde ben vnsolde · seuene ȝere here-after
¶ Thanne drowh⟦e⟧ y me among⟦e⟧ drapers · my donet to lerne
to drawe the lyser along⟦e⟧ · the lengre ytte semyd⟦e⟧
among⟦e⟧ the ryche rayes · y rendred my lessoun
to broche hem wyth a paknedele · and plyte hem to-gydres ·
and putte hem in a p(re)sse · and pynnyde hem therynne
tyl ten ȝerdes other twelue · hadden tolde oute thryttene
¶ My wyf⟦e⟧ was a webbe · and wullyn cloth made ·
