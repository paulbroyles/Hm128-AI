bothe wyth fel and wyth face  and ȝafe ȝowe fyue wyttes
for to wurschipe hym ther-wyth  while that ȝe ben here
and therfore h⟦.⟧\e/ hiȝte the erþe  to helpe ȝow⟦e⟧ echone
of wullen of lynnen  of lyflode at nede
in mesurable man(er)e  to make ȝowe at ese
and comaundede of his curtasy  in comune þre thynges
arn none ⟦m⟧\n/ydfull but thoo  and ne(m)pne hem y thenke
and rykne hem by resou(n)  reh(er)ce ȝe hem after
that on ys vesture  fro chele the to saue
and mete at⟦.⟧ mele  for mesese of thi-seluen
and drynke whan thu druyest  ac do nat out of resou(n)
that thu wurche the wurce  whan thu worke schuldest
for loo⟦.⟧\t/ in his lyfdayes  for lykyng of drynke
dide by his dought(er)es  that the deuel well lykede
delytede hym in drynke  as the deuyl wolde
and lechery hym lauȝte  and lay by hem bothe
and all he wytte it the wyn  that foule wykked dede
Inebriam(us) eu(m) vino dormiam(us)-q(ue) cu(m) eo · vt seruare possim(us) de patre n(ost)ro semen ·

¶ þorough wyn and thorough wo(m)men  there was loo⟦h⟧\t/ encombred
and there he gat⟦e⟧ in glotanye  gerles that were cherles
forþi drede delytable drynke  and thu schalt do the bettre
mesure ys medycyn  al-⟦......⟧\thow/ \þu/ moche ȝerne ·
it is nat all good to the goste  that the gut asketh
ne lyflode to thi lykh(a)m  for a lyȝere it hym techeþ
that ys the wrecchid world  wolde the betraye
for the fend and thi flesch  foloweth to-gydre
this and that s⟦.⟧\le/th thi soule  and seyth it in ⟦...⟧\thi/ h(er)te
and for thu schuldest bewar  y wysse the þe beste
madame m(er)cy q(uo)d y  me lykeþ well ȝour wordes

¶ ac th⟦..⟧\e/ money on this molde  that men so faste holdeth
telle me to wham madame  that tresour appendeþ
goo to the gospel q(uo)d sche  that god sey\de/ hym-sylue
þo þe peple hym apposed  wyth apeny in the temple
wheþyr thei schulde ther-wyth  wurschipe the kyng Cesar
and god asked of hem  of wham spak the lettrure
and the ymage y-lyk  that ther-ynne standeth
cesares thei seiden  we seen hym wel echone
Reddite cesari q(uo)d god  that cesari be-falleth
and que sunt dei deo  or elles ȝe don ylle
