yn his helm and yn his ha⟦......⟧\bergeon/ · humana natura ·
þat cryst be nougth knowen here · for consu(m)matus deus ·
yn peris paltok the ploughman · þis prykyer schall ryde
for no dynt schal hym dere · as in deitate p(at)ris

¶ Who schal iuste wyþ (ihesus) q(uod) y · iewes or scrybes

¶ Nay quod he þe foule fend · and fals doom and deeþ
deeþ seiþ he schall fordo · and a-doun brynge
al þat lyueþ or lokeþ · yn lond or yn water
lyf seiþ þat he lyeþ · and leiþ his lyf to wedde
þat for all þat deeþ can doo · wyþ-ynne þre dayes
to walke and⟦o⟧\e/ to fecche fro the fend · peris fruyt þe ploughman
and legge it where hym lykeþ · and lucifer bynde
and forbete and dou(n) brynge · bale and deeþ for eu(er)e
O mors ero mors tua · & c(etera) ·

¶ Thanne cam pilatus wyþ moche peple · sedens p(ro) tribunali ·
to seen how douhtyliche · deeþ schuld do · and deme her boþ(er)es rygth ·

¶ The iewes and þe iustyse · aȝenst (ihesus) þey were
and al þe court on hym cryed · crucifige ful scharply ·

¶ tho putte hym foorþ a pilour · tofore pilat and seyde
þis (ihesus) of owr iewes temple · iapid and dyspysed
to fordon it on oo day · and yn three dayes after
edifie it efte newe · here he stant that seyde it
and ȝit makyn it also muche · yn alle man(er) poyntes
boþe as longe and as large · by lofte and by grounde ·

¶ crucifige quod a cacchepol · y warant hym a wycche
tolle tolle quod an noþer · and took of kene þornys
and bygan of kene þorn · a garlond to make
and sette it sore on his heed · and seyde in enuye

¶ Aue rabi q(uod) þat rybaud · and þrew redys at hym ·
nayled hym wyþ þre nayles · nakyd on þe rode ·
and poysou(n) on a pole · they puttyn vp to his lyppes
and bedyn hym drynke his deeþ euyl · his dayes wer don
and ȝif that thu sotyl be · helpe thu þy-sylue ·
ȝif thu be cryst and kynges sone · come dou(n) of þe rode ·
than schull we leeue that lyf þe loueþ · and wol nought lete þe deye

¶ Consu(m)matu(m) est q(uod) cryst · and comsid forto swowe
pytously and pale · and as a p(ri)soun that deyeþ
the lord of lif and of lygth · tho leyde his eiȝen to-gydres
the day for drede wyþ-drowh · and derk bycam the sonne
the wal waggyd and cleef · and al þe world quaked ·
