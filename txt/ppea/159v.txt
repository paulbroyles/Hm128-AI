¶ For þow⟦e⟧ acrystyn man coueytyde · his crystendom to ren⟦.⟧\e/ye
rygthfully to reneye · no reson yt wolde
for may no cherl⟦e⟧ chartre make · ne his catel sylle
wyþ-outyn leue of his lord⟦e⟧ no lawe woll⟦e⟧ it graunte
ac he may renne yn arerage · and rome so from home
and as areneyed cayteef · recchelesly rennyn aboute ·
and resou(n) schall rykne wyth hym · and castyn hym yn arerage
and puttyn hym aftur yn ap(ri)soun · yn purgatory to brenne ·
for his areragys rewardyn hym þ(er)e · to the day of dome ·
but ȝif contrycyou(n) woll come · and crye by his lyue ·
mercy for his mysdedys · wyth mowth and wyth herte ·

¶ That is sooþ quod scripture · may no synne lette ·
mercy alto amende · and mekenesse here folweþ ·
for þey beþ as oure bokes · telleth · aboue goddys werkes
Misericordia eius sup(er) omn(i)a opera eius · & c(etera) ·

¶ Ȝee baw⟦e⟧ for bookys quod on · was brokyn oute of helle ·
higth troianus that hadde ben a trewe knygth · took wytnesse of apope
how he was deed and dampnyd · to dwelle yn pyne ·
for an vncrystene creature · clerkys wytyn the sothe ·
that all the clergye vndur cryst · ne mygth me cracche fro helle ·
but onlyche loue and lewte · and my lawefull domes

¶ Grygory wyste this well · and wylnyd to my soule ·
sauacyou(n) for soþnes · that he seye yn my werkes ·
and aftur þat he wepte · and wylnyd me were g(ra)untyd
grace wyþ-outyn eny bede-byddynge · his bone was vndyrfongyn ·
and y sauyd as ȝe see · wyth-oute syngynge of masses ·
by loue and by lernynge · of my lyuynge yn trewthe ·
brougth me fro bytt(er) peyne · þ(er)e no byddynge mygth\e/

¶ Loo ȝe lordys þat lewte dude · by an emp(er)our of Rome ·
þat was an vncrystene creature · as clerkys fyndyn yn bookes ·
nougth þurgth prayere of a pope · but for his pure trewthe ·
was þat sarazyn sauyd · as seynt grygory bereth wytnes ·
wel augth ȝe lordys the lawes kepe · & þys lessou(n) to haue yn mynde ·
and on troianus trouþe to þenke · and do treuþe to þe peple ·

¶ lawe wyþ-oute loue q(uod) troianus · leye þere abene ·
or eny scyence vndur sonne · þe seuene ars and alle ·
but they ben lernyd for our lordys loue · loste is all þe tyme ·
for no cause to cacche syluer þ(er)by · ne to be callyd amayst(er) ·
but all for loue of our lord · and the bet to loue the peple ·
for seynt ioh(a)n seyde yt · and sooth arne hys woordes ·
