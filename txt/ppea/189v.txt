dede men for þat dene · comyn owt of her dede graues ·
and toldyn whi þat temple · so long tyme dured ·
for a bytter batayle · the dede bodyes seyden ·
lyf and deeþ yn þys derknesse · her oon fordoiþ her oþ(er) ·
schal no wygth w⟦y⟧\e/te wytterly · who schall haue þe maystrye ·
er sonenday abowte sonne rysynge and son⟦..⟧\ke/ wyþ þat tyl erþe
somme seydyn þat he was goddys sone · þat so fayre deyede
vere filius dei erat iste · & c(etera) ·

¶ And summe seyden he was a wycche · good is that we assaye ·
w⟦...⟧\her/ he be deed or nougth · deed · doun er he be takyn ·

¶ Two thiefs also · tholyedyn · deeþ þat tyme ·
vppon croyses · biside · so was the comou(n) lawe ·
a cacchepol · cam foorþ · and crakyd boþe her leggys
and her armys after · of eyþer of tho two theuys
ac was no boy so bolde · goddys body to towche
for he was knygth and kynges sone · kynde forȝaf þat tyme
that non harlot were so hardy · to leyn hond vpon hym ·

¶ Ac þer com foorþ a knygth · wyþ a kene spere y-grounde
higth longeus as þe lettre telleþ · and longe hadde lorn his sygth
byfore pilat and oþer peple · yn the place he houede
magre his many teeþ · he was maad þat tyme ·
to take þat spere yn his hond · and iustyn wyþ (ihesus)
f⟦e⟧\or/ alle þey weren vnhardy · þat houedyn on hors or stood
to towchyn hym orto tastyn hym · or take dou(n) of rode ·
but þis blynd bacheler þanne · bar hym þurgh þe herte ·
þe blood sprong dou(n) by þe spere · & vnspered þe knyȝt(es) eiȝen ·

¶ Than fel þe knyȝt vppon his knees · and cryed hym m(er)cy ·
aȝen my wylle it was lord · to wounde ȝow so sore ·
full sore he syked and seyde · and fulsore ⟦...?...⟧\me it/
for þe dede that y haue don · y putte me yn ȝowr grace ·
haue on me rewþe ryȝtfull (ihesu) · and rygth wyþ that he wepte

¶ Thanne gan feyþ felly · the false iewes dyspyse ·
callyd hem cayteuys · cursid for euere ·
for þys fowle vylonye · vengeaunce to ȝow falle ·
to do þe blynde bete hym ybounde · it was a boyes cou(n)seyl ·
foule cursyd kayteuys · knyȝthod was it neu(er)e ·
to mysdon a deed body · by day ⟦....⟧\or/ by nygth\e/ ·
the gree ȝit hath he getyn · for all his grete wounde

¶ For champyou(n) chyualer · cheef knygth of ȝow alle
ȝelte hym recreaunt · renegat · rygth at (ihesus) wylle
