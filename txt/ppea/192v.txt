wher he were god or goddes sone · he gaf me schort answere ·
and thus haþ he trollyd foorþ · þys two and þrytty wynt(er)
and whan y say it was so · lepynge y wente ·
to warne pilatus wyf · what done man was (ihesus)
for iewes hatyden hym · and han don hym to deþe ·
y wold haue lengþed his lyf · for y leeuyd ȝif he deyede
þat his sowle nolde suffre · no synne yn his sygth ·
for þe body while it on bonys ȝede abowt was eu(er)e ·
to saue men fro synne · ȝif hem-sylf wolde

¶ and now y see where a sowle comeþ · hiderward seylynge
wyþ glorie and wyþ grete lygth · god it ys y wot well
y rede we flee quod he · faste alle hennys
for vs were bettre nougth be · þan byden his sygth ·

¶ For þy lesynges lucifer · lost is all our praye ·
furste þurgh þe we fellen · fro heuene so heyȝe ·
for we lyuyden þy lesynges · y-lorn we haue adam ·
and all owr lordschipe y leeue · on lond and on watre
Nunc princeps hui(us) mundi eicietur · & c(etera)

¶ Efte þe lygth bad vnlowke · and lucifer answered
¶ what lord art thu quod lucifer quis est iste
rex glorie · the lygth sone seyde ·
and lord of mygth and of mayn · and alle man(er) vertues
D(omin)us fortis & potens d(omin)us virtutu(m) ip(s)e est rex glorie · & c(etera)

¶ Dukes of þis dym place · anon vndoiþ þes ȝatys
that cryst may come yn · þe kynges sone of heuene
Attollite portas principes v(est)ras · & eleuamini porte
 et(er)nales et introibit rex glorie · & c(etera)
⟦...?...⟧\& wiþ þ(a)t/ breeþ helle brak⟦e⟧ · wyþ belyals barrys
for eny wye or warde · wyde opne\d/ þe ȝatys ·

¶ p(at)riarkes and p(ro)phetys · populus in tenebris
songyn seynt ionys songe · ecce agnus dei
lucyfer loke ne mygth\e/ so lygth hym ablente
and þo þat our lord louede · ynto his lygth he laugth
and seyde to sathan · loo here my sowle to amendys
for alle synfull sowles · to saue tho þat ben wurþy
myne þey be and of me · y may þe bet hem cleyme
and þowh resoun recorde and rygth of my-sylfe
that ȝif he ete þe appel · alle schulde deye ·
y behigth hem nougth here helle for euere ·
for þe dede þat þey dude · thi disceyt it made ·
