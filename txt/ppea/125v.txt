¶ And ere this fortune falle · fynde men schal the wurste
by syxe sonnes and a schyppe · and halfe a schefe of Arwes
and the myddel of a moone · schall make the iewes to turne
and sarsyns for that sygth · schull synge gl(or)ia in excelsis
for makameet and mede · myshappe schull that tyme
For melius est bonu(m) nomen q(ua)m diuicie multe · &c(etera)

¶ Als wroth as the wynde · wexe mede in a while
y kan no latyn quod sche · clerkes wytyn the sothe
see what salamon seyth · in sapyence bokes
they that ȝyuyn ȝiftes · the vyctory wynneth
and moste wurschipe haue þ(er)wyth · as holy wrytte telleth
honorem adquiret qui dat mun(er)a & c(etera) ·

¶ I leue wel lady quod conscience · that thy latyn be trewe
ac thu art⟦e⟧ a lady · that radde a lessoun ones
was om(n)ia p(ro)bate · and that plesyd here herte

¶ For that lyne was no lengour · atte the leues ende
hadde sche loked that othur half⟦e⟧ and the leef turnyd
sche schulde haue founde fele woordes · folowynge aftyr ·
Quod bonu(m) est tenete · trewthe that texte made

¶ And so ferde ȝe madame · ȝe couthe nomore fynde
tho ȝe loked on sapience · syttynge in ȝoure studye ·
this texte that ȝe haue told⟦e⟧ · were good for lordes
Ac ⟦...⟧\ȝe/ faylede a kunnynge clerk⟦e⟧ that couthe the lef⟦e⟧ haue turnyde
and ȝif ȝe sechyn sapyence efte · fynde ȝe schall that foloweth
a fulteneful texte · to hem that taketh mede ·
That is a(n)i(m)am autem aufert accipienciu(m) · &c(etera)

¶ and that is the tayle of the texte · of that sche schewed ·
that thow⟦e⟧ we wynne wurschipe · and wyth mede haue victorye ·
the sowle that the soude taketh · by so muche ys bounde ·

Passus quartus de visione ·
[*c*]
C Ece seyde the kyng⟦e⟧ y suffre ȝowe no lenger
ȝe schulle sauȝtle forsothe · and serue me bothe
kysse here quod the kyng⟦e⟧ conscyence y hote
Nay by cryste quod conscyence · ere congeye me for euere
but resoun rede me therto · rather wolde y deyȝe
¶ And y comaunde the quod the kyng⟦e⟧ to conscyence thanne
rape the to ryde · and resoun thu fecche
comaunde hym to come · my counseyl to here
for he schal rewle my rewme · and rede me the beste
and acounte wyth the conscyence · so me cryste helpe ·
