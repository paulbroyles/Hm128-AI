¶ Patryarkes and p(ro)phetes · and p(re)chours of goddys woord ·
sauen þurgh her sarmou(n)s · mannys soule from helle ·
rygth so flaterers and foles · arn þe fendys dysciples
to entyce men þurgh her tales · to synne and harlotrye ·
ac clerkes þat knowyn holy wrytt · schuldyn kenne lordes ·
what dauid seith of suche men · as þe saut(er) telleþ ·
Non h(ab)itabit in medio domus · mee · qui facit sup(er)bia(m) ⟦&⟧ qui loquit(ur) ⟦...?...⟧\iniqua & c(etera)/

¶ Schulde noon haue audyence · yn halle ne yn chaumbres ·
ther wyse men were · wytnesseth goddys woord ·
ne no mysproud man · amonge lordys ben alowyd ·

¶ Ac flaterers and folys · þurgh her foule woordys
ledyn tho þat louyn hem · to lucyferes feste
wyþ turpiloquio a lay of sorwe · and lucyferys fythele
thus haukyn þe actif man · hadde soylyd his cote
tyl conscyence acoupyd hym þ(er)of · yn a curteys man(er)e ·
whi he ne hadde waschyn it · or wypyd it wyþ a brusche

Passus xiiij(us) · de visione · & vij(us) · de do-weel ·
I haue but on hole hatre q(uod) haukyn · y am þe lasse to blame
þow it be soylyd and seldom clene · y slepe þ(er)ynne on nyhtes
and also y haue an housewyf · hewyn and childryn ·
vx(or)em duxi & ideo non possum venire · & c(etera)
¶ That w⟦o⟧\e/llyn bymolyn yt many tyme · magre my chekys
yt haþ ben lauyd yn lewte · and out of lewte boþe
wyþ þe sope of syknesse · that seekeþ wondre depe
and wyþ þe losse of catel · looþ forto agulte
god or any goodman · by augth þat y wyste

¶ and was schryuyn of þe p(re)est · þat gafe me for my synnes
to penaunce pacyence and poore men to fede
al for couetyse of my crystendom · yn clennesse to kepyn it
and co⟦...⟧\ude/ y neu(er)e by cryst · kepyn yt clene an houre
that y ne soylyd it wyþ sygth · or sum ydel speche
or þurgh werk or þurgh woord · or wyl of myn herte
þat y ne flobre yt foule · fro morwe tyl eue

¶ And y schal kenne the q(uod) conscyence · of contricyou(n) to make
that he schall clawe þy cote · of alle kynnys felthe
Cordis contricio · & c(etera)
Dowel schall waschen it · and wryngyn it · þurgh a wyjs confessour
Oris confessio · & c(etera) ·
Dobet schall betyn it and bonkyn it · ⟦...?...?...⟧\as brygth as any scarlett/
and engreyne it wyþ good wylle · and goddys grace to amende þe ·
