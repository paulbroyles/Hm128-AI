bere yt to the buschop · and bydde hym of his grace
⟦...⟧\þ(a)t he/ bysette yt hym-sylf⟦e⟧ · as best⟦e⟧ be for þe sowle
for he schal answere for þe · at⟦te⟧ the hye dome
for þe and for many mo⟦o .(?)⟧ þat man schal ȝyue a ryknynge
what he lernyd ȝow⟦e⟧ yn le⟦...⟧\nte · / lyeue ȝe none oþer
and what he lente ȝow⟦e⟧ of oure lordes good · to lette ȝow⟦e⟧ fro synne
¶ Now⟦e⟧ bygynneþ glotonye · forto goo to cherche
[*Gula · *]
and caryes hym to kyrward · his culpe to schewe
ac betou(n) þe brewstere · bad⟦de⟧ hym good morowe
and axed of hym wyth that · whiderward he wolde
¶ To holy cherche q(uod) he · forto here masse ·
and suþþyn y woll by schryue · and synne nomore
¶ I haue good ale gossyb q(uod) sche · glotou(n) wolte thu assaye
haste thu augth yn thy purs · any hote spyces
y haue p⟦..⟧\ep/ur and pyonyes · and a pounde of garleek
a ferþynge wurþ of fenel-seed · for fastynge-dayes
¶ Thanne geth glotou(n) yn · and grete othes aftur
cysse the sowt(er) · sate on the benche
watte the warn(er) · and his wyf⟦e⟧ bothe
symme the tynkere · and tweyne of his p(re)ntys
hykke the hakeny-man · and howe the nedlere
clarys of cokkeslane · and the clerk⟦e⟧ of the cherche
dawe þe dykere · and a dozeyn othre ·
syre peers of prydye · and p(er)nele of Flaundres ·
a rybybour a ratoner · a rakyere of chepe
a ropere a redyng⟦e⟧-kyng⟦e⟧ · and rose the dyschere
godfrey of garleekhythe · and gryffyn the walsche
and vpholdesters an hepe · erly by the morowe
geuyn glotou(n) wyth glad chere · good ale to hancell
¶ clement⟦e⟧ the cobelere · caste of his cloke
and atte the newe feyre · he nepnyd yt to sylle
hykke the hakeneyman · hytte his hood aftur
and bad⟦de⟧ bette þe bocher · ben on his syde
there were chapmen y-chose · þis chaffare to preyse
who-so hadde the hood · schulde haue amendes of the cloke
¶ Two rysen vp yn rape · and rownyd to-gydres ·
and p(re)ysedyn these penywurþes · a-p(ar)te by hym-sylue
they cowde nougth by her conscyence · accordyn yn trewthe
tyl robyn the rop(er)e · arose by þe southe
and nemphym for a nounpere · that no debate were ·
