and lyf fleyȝ for fere to physyk · after help ·
and bisougth hym of socour · and of his salue hadde ·
and gaf hym gold good won · that gladed his herte
and þey geuyn hym · ageyn · a glasene howue ·
lyf leeuyd þat lechecraft · lette schulde elde ·
and dryuen awey deþ · wyþ dyas and drages ·

¶ And elde auntred hym on lyf · and at þe laste he hytte
a fysissien wyþ a furred hood · þat he fel yn a palsye
and þere dyed þat doctor · er thre dayes after

¶ Now y se seyde lyf · that surgenry ne fesyk
may nougth amyte auayle · to medle aȝen elde
and in hope of his hele · good herte he ⟦hi⟧ hente
and rod⟦e⟧ so to reuel · a ryche place and a merye
⟦...⟧\the/ companye of confort · men clepid it sumtyme

¶ and elde anon after me · and ouer myn hed ȝede ·
and made me balled bifore · and bare on þe crowne
so harde he ȝede ouer myn hed · it woll be sene eu(er)e

¶ Sire euel ytaugth elde quod y · vnhende go wyþ þe
syþ whanne was þe wey · ouer mennys hedys ·
haddest thu ben hende q(uod) y · thu woldest askyd leue ·

¶ ȝe leue lurdeyn quod · he and leyde on me wyþ age ·
and hitte me vnder þe ere · vnneþe may y here
he buffeted me abowt þe mowþ · and my teeþ owt beet
and gyued me yn gowtes · y may nougth go at large
and of þe wo þat y was ynne · my wyf hadde rewþe ·
and wuschid ful wytterly · þat y were yn heuene ·
for þe leme þat sche louyd me fore · and l⟦...⟧\eef/ was to fele
on nyghtes namly · whan we naked were
y ne mygth yn no manere · maken it at her wylle ·
so elde and sche soþly · haddyn it forbetyn ·

¶ And as y sat in þis sorowe · y sawh how kynde passed
and deþ drowȝ nyȝ me · for drede gan y quake
and cryed to kynde · owt of care thu me brynge
loo elde þe hore · hath me beseye
awreke me ȝif ȝowr wylle be · for y wolde ben hennys

¶ ȝif thu wolt be wroken · wende ynto vnyte
and hold the þere euere · tyll y sende for þe
and loke thu konne sum craft · er thu come þennys

¶ Conseyle me kynde quod y · what craft is best to lerne

¶ Lerne to loue quod kynde · and leue of alle oþere
