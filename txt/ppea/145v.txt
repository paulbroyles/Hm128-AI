Dixit & facta sunt & c(etera) ·

¶ And made furst Adam man · lykest to hym-sylf⟦e⟧ one ·
and eue of his rybbe bon · wyth-outyn eny mene
for he was synguler hym-selfe · and seyde faciamus
as who seith more moot herto · than my woord one
my mygth moot helpe now⟦e⟧ wyth my speche ·
rygth as a lord schulde make lettres · and hym lakkyd p(ar)chemyn ·
thouw⟦e⟧ he cow⟦...⟧\de/ wryte neu(er)e so wel⟦e⟧ · ȝif he hadde no penne ·
the lettre for all the lordschipe · y leue were neu(er)e ymakyd ·

¶ And so it semeþ by hym · as the bible telleth ·
there he seyde · dixit & facta sunt ·
he moot werche wyth his woord · and his wytte schewe
and yn this manere was man maad · thorow mygth of god almyghty ·
wyþ his woord and werkmanschipe · and wyth his lyf to laste ·
and thus god gaf hym a goost · of the godhed of heuene
and of his grete grace · grauntyd hym blysse ·
and þat is lyf that ay schall laste · to alle lynage aftur
and þat is the castel · that kuynde made · caro it hatteth
and is also muche to mene · as man wyth a soule ·
and that he wrougth wyth werke · and wyth woord bothe ·
thurgh mygth of the mageste · man was y-makyd ·

¶ Inwyt⟦t⟧ and alle wyttes · closyd ben therynne ·
for loue of þat lady a(n)i(m)a · that lyf is y-nempnyd ·
oueral yn mannys body · ⟦...⟧\ȝhe/ walketh and wandreth ·
and yn the herte is her hoom · and her most⟦e⟧ reste ·
ac ynwyt⟦te⟧ is yn the hed · and to the herte he loketh ·
what a(n)i(m)a is leef or loth · he lat her at his wylle ·
for aftur the grace of god · þe grettyst is ynwyt⟦t⟧

¶ Moche wo wurþ th⟦..⟧\o/ m⟦..⟧\en/ · þat mysrewleth h⟦...⟧\er/ ynwyt⟦t⟧
and beth glotou(n)s gluberous · her god is her wombe ·
Quorum deus venter est · & c(etera) ·
for they seruyn sathan · her soules schal he haue ·
that lyueth synful lyf · her soule is lyk⟦e⟧ the deuyl
and alle þat lyuen good lyf · arn lyk⟦e⟧ to god almyghty
Qui manet in caritate in deo manet · & c(etera) ·

¶ Alas þat drynke schall fordo · þat god dere bougth ·
and dooþ god forsakyn hem · that he schoop to his lyknesse ·
Amen dico vobis · nescio vos & alibi ·
Et dimisi eos s(e)c(un)d(u)m desideria eoru(m) · & c(etera) ·

¶ Folys þat faylyn ynwyt⟦te⟧ · y fynde þat holy cherche ·
