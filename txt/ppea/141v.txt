¶ whanne they drawe vnto deth · and yndulgences wolde haue
her p(ar)doun is full petyt at her p(ar)tynge hennys
that eny mede of mene men · for her motynge taketh

¶ ȝee legystres and lawyers · holdeth this for trowthe
that ȝif þat y lyȝe · math(e)u is to blame
for he bad me make ȝow this · and this p(ro)uerbe me tolde
Quodcumq(ue) vultis vt faciant vobis · ho(m)i(n)es facite eis · & c(etera)

¶ Alle lybbynge laborers · that lyuen wyth her hondys ·
that trewlyche takyn · and trewlyche wynnyn
and lyue yn loue and yn lawe · for her lowe hertys
haue þe same abs⟦.⟧\o/lucyou(n) · that sente was to peris

¶ Beggers ne bydders · beth nougth yn the bulle
but ȝif the sugestyou(n) be sooth · that schapeth hem to begge ·
⟦...?...?...⟧\for he þ(a)t beggeþ or byt · / but ȝif he haue nede ·
he is fals wyth the fende · and deffraudeth the nedy
and also he bygyleth the gyuere · aȝenste his wylle
for if he wyste he were nougth nedy · he wolde ȝeue þ(a)t another
that were more nedy than he · so the nedyeste schulde ben holpe
catou(n) kenneth me thus · and the clerke of storyes
Cui des videto · is catou(n)s techynge

¶ And yn the storyes he techeth · to bystowe thyn alm⟦.⟧\e/sse
Sit elemosina tua in manu tua donec studes cui des · & c(etera) ·

¶ Ac gregorye was a good man · and bad vs gyuyn alle
that asketh for his loue · that vs alle leneth ·
Non eligas cui miseriaris · ne forte p(re)t(er)earis illu(m) qui meret(ur) accip(er)e ·
Quia incertu(m) est p(ro) quo deo magis placias · & c(etera) ·

¶ For wot⟦e⟧ ȝe neuere who is wurthy · ac god wote who hath nede
yn hym that taketh is the treccherye · ȝif any tresoun walke
for he that ȝyueth ȝeldeth · and ȝarketh hym to reste
and he that byddeth borweth · and bryngeþ hym-sylfe yn dette
for beggers borwyn euermore · and her borow is god almyghty
to ȝelde hem that ȝyuyn hem · and ȝit vsure more ·
Quare non dedisti pecunia(m) mea(m) ad mensam
vt ego veniam cum vsuris exigere · & c(etera) ·

¶ Forthy byddeth nougth ȝe neyȝbo(ur)s · but ȝif ȝe haue grete nede
for who-so hath to byggyn hym breed · the book beryth wytnesse
he hath ynow⟦e⟧ that hath breed ynow⟦e⟧ þow⟦e⟧ he haue nougth ell(es) ·
Satis diues est · qui non indiget pane · & c(etera)

¶ Lat⟦e⟧ vsage be ȝoure solace · of seynt(es) lyues redynge
the book bannyth beggers · and blameth hem on this manere ·
