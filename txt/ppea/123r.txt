As comune as carteway · to eche knaue that walketh
to monkes to menstralles · to meselles in hegges
Sysours and somnours · suche men hure preyseth
Scherreues and schyres · were schent if sche ne were
for sche dooþ men lese here londe · and here lyf⟦e⟧ bothe
sche lateth passe prysoners · and for hem ofte payeth
and ȝyueþ the gaylers golde · and grotes to-gydres
⟦...?...⟧\& vnfetreþ fals · to/ flee where hym lyketh
and taketh þe trewe by the top · and tyeth hym faste
and hangeth hym for haterede · that harme dede neuere

¶ To be cursyd in concystorye · sche counteþ nougth a bene
for sche copeþ the commissarye · and coteth his clerkes
sche ys asoyled also sone · as here-selfe lyketh
and may almost also muche do · in a moneth ones
as ȝoure secrete seal · in syxe score dayes ·
for sche is pryue wyth the pope · p(ro)uysours yt knoweth
for syre symony and here-selfe · selen the bulles

¶ Sche blesseþ these buschopes · thouwh they seme lewed
prouendreth p(ar)souns · and preestes manteyneth
to haue lemmans and lotobyes · all here lyfe-dayes ·
and bryngeth foorth barns · aȝen forbode lawes
there sche is wel wyth the kyng⟦e⟧ · wo ys that rewme
for sche is fauourable to fals · and fouleþ trewthe ofte

¶ By (ihesu) wyth hure iewelles · ȝoure yustyces ofte sche schendeth
and lyeþ aȝen the lawe · and letteþ hym the gate
that feyth may nougth haue his foorþ · hure floreyns gone so þykke
sche ledeth the lawe as hure leste · and louedayes maketh ·
and dooth men lese for hure loue · that lawe mygth wynne
the mase for a mene man · þouȝ⟦.⟧ he mote hure euere
lawe ys so lordlyche · and loth to make ende
wyth-oute p(re)sentes or pans · sche pleseth wel fewe ·

¶ Barouns \&/ burgeys · sche bryngeþ in sorowe
and al the comune in care · that lyue wolde in trewthe
for clergyse and couetyse · sche cowpleþ to-gydres
that is þe lyf⟦e⟧ of þat lady · lorde · ȝyue hure sorowe
and alle that ma⟦......⟧\ynteyne/ here men · schame hem bytyde
for poore men mowe haue · no power hem to pleyne ·
tyl þey sore smerte · and lowe a-downe falle
suche a mayster is mede · a-monge men of goode

¶ Thanne mornyd mede · and menyd hure to the kynge
