to wayue vp the wyket · that the wo(m)man schette ·
to Adam and Eue · etyn applys vnrostyd
P(er) euam cunctis clausa est · & c(etera)
Et p(er) maria(m) virginem · patefacta est · & c(etera) ·
¶ For he haþ the keye and the clyket · thow⟦e⟧ the kynge slepe
and ȝif grace graunte the · to goo yn this wyse
thu schalt⟦e⟧ se yn thy soule · trewthe yn thyn herte
yn a cheyne of charyte · as thu a chylde were
to suffre hym and sugge nougth · aȝen þy syres wylle
¶ Ac bewaar than of wratthe the · that is a wykkyd schrewe
he hath enuye to hym · that yn thyn herte sytteth ·
and pookeþ foorþ pryde · to preyse thy-selue
the boldnesse of thy benfetys · makyth the blynde thanne
and than wurþest thu dryuen out as dewe · and the doore closyd ·
keyed and klykeded · to kepe the wyth-owtyn
happyly an hundred wynt(er) · ere thu eft⟦e⟧ entre
thus myghtest thu lesen his loue · to lete well by thy-seluyn
and neuere happyly eft⟦e⟧ entre · but grace thu haue
¶ Ac þere are seuene sustren · that seruyn trewthe euere
and are porters of the posternes · that to the place longeth ·
that on hatte abstynence · and humylyte an nothur
charyte and chastyte · ben his cheef maydenys ·
pacyence and pes · muche peple they helpeth ·
largenesse the lady · schee leet yn ful manye ·
Sche haþ holpyn a thousand oute · of the deueles poustee
and wo-so is sybbe vnto this seuene · so me god helpe
he is wondurly welcome · and fayre vndurfongyn
and but if ȝe be sybbe · to su(m)me of these seuene
yt is ful harde by myn heed q(uod) peers · for eny of ȝowe alle
to getyn yngange at any gate there · but ȝif grace be the more
¶ Now⟦e⟧ by cryst⟦e⟧ q(uod) a kuttepurs · y haue no kyn there
nor y q(uod) an Apeward · by augth that y can knowe
w⟦.⟧\e/te god q(uod) a wafrestere · wyste y this forsothe
schulde y neu(er)e ferþ(er) a fote · for no freris p(re)chynge
¶ Ȝus q(uod) peris the ploughman · and pokyd hem alle to goode
mercy is a mayden there · and hath mygth ouer alle
and sche is sybbe to alle synful · and hure sone also
and þorough þe helpe of hem two · hope thu none othre
thu mygth gete grace þere · by soo thu go bytyme
¶ By seynte Poule q(uod) a p(ar)dener · p(ar)aduenture y be nougth knowe þere ·
