that ȝe louyn oure lord⟦e⟧ god · leuest of alle thynges ·
and þanne ȝoure neybours next⟦e⟧ · yn none wyse apeyre
oþerwyse þan þu woldest · he wrougth to thy-sylue
¶ And so boweth forby a brook⟦e⟧ beth buxum of speche
tyl ȝe fynde a foorde ȝoure fadres honoureth ·
Honora patrem & matrem · & c(etera) ·
¶ Wadeþ yn ⟦...?...⟧\þ(a)t water/ · and wascheeþ ȝow⟦e⟧ wel there
and ȝe schull lepe þe lyȝtloker · al ȝour lyf⟦e⟧-tyme
and so schalt⟦e⟧ thu swere nougth · but ȝif it be for nede ·
and namly yn ydel · the name of god almyghty ·
¶ Than schalt þu come by a croft⟦e⟧ · but come þu nougth þ(er)ynne
that croft⟦e⟧ hatteth coueyte þu nougth · mennys catel nor here wyues
ne none of here seruauntys · that noyȝen hem mygthte
loke ȝe breke no bowe þere · but ȝif it be ȝoure owne
¶ Two stokkes þere stondeth · ac stynte ȝe nougth þere
þey hattyn stele nougth ne slee · stryke foorþ by boþe
and leue hem on thy lefthalf⟦e⟧ · and loke nougth þer-after
and holde wel thyn halyday · hiȝe tyl it be euyn
¶ Than schalt⟦e⟧ thu blenche at a bergh · bere no fals wytnesse
he is frythed yn wyþ floreyns · and oþir fees manye
loke þu plukke no plante þere · for p(er)eyl of þy ⟦.....⟧\sowle/
than schul ȝe seye sooþ · so it be to done ·
yn no manere elles nougth · for no mannys byddynge
¶ Than schalt⟦e⟧ thu come to a court⟦e⟧ · as cleer as the sonne
the moot is of mercy · the manere aboute
and alle þe walles ben of wyt⟦te⟧ · to holdyn wyl ⟦....⟧\owte/
and kyrneld⟦e⟧ wyth crystyndom⟦e⟧ mankynde to saue
botrased wyþ byleue so · or thu beste nougth besauyd ·
¶ And alle þe houses ben hyled · halles and chambres ·
wyþ no led but wyþ loue · and lowe speche as bryþerne
the brygge is of bydde wel · the bet may thu spede
eche pylar ys of penaunce · and prayers to seyntes
of almysdedys ar the hokes · that the gates hange \on/
¶ Grace hatteth the gateward · a good man forsothe ·
his man hatteþ amende ȝow⟦e⟧ · for many men hem knoweþ
telleþ hym this tokne · that trewþe w⟦.⟧\e/te the sothe
y p(er)formed the penaunce · the preest me ⟦........⟧\enioyned/
and am fulsory for my synnys · and so schal y euere
whan y þenke þ(er)on · they y were a pope
¶ Byddeth amende ȝow⟦e⟧ meke hym tyl his mayst(er) onys ·
