and by techynge and by telle . of spiritus temp(er)ancie
and thu nome nomore · þan nede þe taugthe
and nede ne haþ no lawe · ne neuer schall falle yn dette

¶ for þre þynges he takeþ · his lyf forto saue ·
that is mete whan men hym werneþ · and he no money weldeþ
ne wygth non⟦e⟧ woll ben his borwh · ne wed ha⟦.⟧\þ/ none to legge
and he caugth yn þat ca⟦..⟧\as/ · and com þ(er)to by sleyhte ·
he synneþ nougth soiþlyche · that so wynneþ his foed ·
and þowh he come so to a cloiþ · and can no bett(er) cheuysaunce
nede anon rygth · nymeþ hym vnder maynpryse ·
& ⟦...?...⟧\ȝeueþ/ hym l⟦....⟧\eue/ forto lape · þe lawe of kynde wolde
that ⟦..⟧\he/ dronk\e/ at eche dy⟦..⟧\ch/ · ar he for þurst deyed\e/ ·

¶ so nede at gret nede · ma⟦y⟧\y/ n⟦y⟧\y/men as for his owen
wyþ-owte counseyll of conscyence · or cardynal vertues
so þat he s⟦.⟧\u/we and saue spiritus temp(er)ancie
for is no vertu byfer · to spiritus temp(er)ancie
neyþer spiritus iusticie · ne spiritus fortitudinis ·

¶ for spiritus fortitudinis · forfeteþ full ofte
he schall do more þa(n) mesure · ofte and many tyme
and bete men ouer bytterly · and su(m)me of hem to lytell
and greue men gretly · more þan good feiþ wolde ·

¶ And spiritus iusticie · schall iugen woll h⟦y⟧\e/ nylle he ·
after þe kynges counseyl · and þe comune lyke ·

¶ And spiritus prudencie · yn manye a poynt schal fa⟦.⟧\y/le
of þat he weneþ wolde falle · ȝif his wytt ne were ·
wenynge is no wysdom · ne wys ymagynacyou(n) ·
homo p(ro)ponit & deus disponit · and gouerneþ alle gode v(er)tues
ac nede is next hym · for anoon he mekeþ
and is as lowȝ as a lombe · for lackyng of þat hym nedeþ
wyse men forsook wele · for þey wolde be nedy
and wonedyn yn wyldernesse · and woldyn nougth be ryche

¶ And god al his grete ioyȝe · gostly he lefte ·
and cam and took mankynde . and bycam nedy
so nedy he was as seyþ þe book · yn many sondry places
þat he seyde yn his sorwe · on þe selue rode ·
boþe fox and fowl · may flee to hole and crepe
and þe fysch haþ fyn · to flete wyþ to reste
þere nede haþ y-nome me · þat y moot nede abyde
and suffre sorwes full sore · þat schal to ioyȝe turne

¶ forþy be nougth abaschid · to byde and to be nedy ·
