¶ Danyel of her vndoynge dyuyned and seyde
Cum s(an)c(t)us s(an)c(t)or(um) veniat cessabit vnccio vestra · & c(etera)

¶ And ȝet wenyn tho wrecchis þat he were pseudo p(ro)pheta
and þat his lore be lesynges · and lacken yt alle
and hopyn þat he be to comen · that schall hem releue
moyses eft or messye · here maystres ȝet dyuyneþ

¶ Ac pharyses and sarasyns · scrybes and iewes
arn folk of oo feyþ · the fader god they honouryn
and syþþen þat the sarasens · and also þe iewes
ku(n)nen þe ferst clause of our byleeue · credo in deu(m) p(at)rem o(mn)ipotentem · & c(etera)
p(re)lates of crystes p(ro)uynces schulde p(re)ue ȝif þey mygth ·
leren hem lytsom and lytsom · & in (ihesum) (christum) filiu(m)
tyl þey cowd speke and spelle · & in sp(iritu)m sanctu(m) ·
and reden yt and recordyn yt · wyþ remissionem p(e)cc(at)or(um) ·
Carnis resurexionem & vitam et(er)nam amen · & c(etera)

Passus ij(us) · de do-bet ·
[*n*]
N Ow fayre falle ȝow q(uod) y þoo · for ȝowr fayr schewyng
for haukyns loue þe actif man · eu(er)e y schal ȝow louye
ac ȝit y am yn a weer · what charyte is to mene
yt is a ful trye tree q(uod) he · trewly to telle
mercy is þe moor þ(er)of · þe myddell stok aboute
þe leuys be lele woordes · þe lawe of holy cherche
þe blosmys be buxum speches · and be(n)nygne lokynge
pacyence hatte þe pure tree · and pure symple of herte
and so þurgh god and pure good men · groweþ þe fruyt of charyte

¶ I wolde trauayle q(uod) y þis tre to see · twenty hundryd myle
and forto haue my fulle of þat fruyt · forsake al oþ(er) sawle
lord q(uod) y ȝif eny wygth w⟦y⟧\e/te · ⟦yt⟧ where it groweþ ·

¶ yt groweþ yn a gardyn q(uod) he · þat god made hym-sylue
amyddys mannys body · þe moor is of þat tree
herte hatteþ þe herber · þat yt ynne groweþ
⟦...?...⟧\& liberu(m)/ arbitriu(m) · haþ þe lond to ferme
vnder peris þe ploughman · to pyken it and to weden ⟦..⟧

¶ Pe⟦...⟧\ers/ þe ploughman q(uod) y þoo · and al for pure ioyȝe
þat y herd nempne his name · anon y swownyd after
and lay longe yn a loue-dreme · and at þe last me þouhte
þat p⟦....⟧\eers/ þe ploughman · al þe place me schewede
and bad me to tooten on þat tree · oon crop and oon roote ·
wyþ þre pyles was it vndur-pygth · y p(ar)ceyued it sone

¶ Pe⟦...⟧\ers/ q(uod) y · y prayȝe þe · why stonden þese pyle⟦......⟧\s here/
