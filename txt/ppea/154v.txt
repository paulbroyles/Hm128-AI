ȝif trewthe woll wytnes it be wel don · fortune to folwe
concupiscencia carnis · ne couetyse of eiȝen ·
ne schall nougth greue the gretly · ne bygyle þe but thu wolt⟦e⟧

¶ Ȝe farwel phippe q(uod) fawntelte · and forþ gan me drawe ·
tyl concupiscencia carnis · accorded alle my werkes ·

¶ Alas eiȝe q(uod) elde · and holynesse bothe ·
þat wytt schal turne to wreccydnesse for wyl to haue his lykynge

¶ Couetyse of eiȝen · confortyd me anon aftur
and folwyd me fourty wynt(er) · and a fyfte more ·
that of do-wel ne dobet · no deynte ⟦n⟧\m/e þougth\e/ ·
y had no lykynge leue me ȝif thu lyst · of hem ougth to knowe ·
\for/ couetyse of eiȝen · came ofter yn mynde ·
than dowel or dobet · amonge my dedys alle

¶ Couetyse of yȝen · conforted me ofte
and seyde haue thu no conscyence · how thu come to good
go confesse the to the frere · and schewe hym þy synnes ·
for whiles fortune is thy frend⟦e⟧ frerys woln þe louye ·
and fecche the to her frat(er)nite · and for the beseche ·
to her pryour p(ro)uyncyal · a p(ar)doun forto haue ·
and preyen for the pol by pol · ȝif þu pecuniosus be ·
Set pena pecuniaria · non sufficit pro sp(irit)ualib(us) delictis · & c(etera)

¶ By wyssynge of þys wenche y wrougth · her woordys were so swete ·
tyl y furȝat ȝougthe · and ran ynto elde
and þa(n)ne was fortune my foo · for al her fayr beheste
and pou(er)te pursuyd me · and putte me lowe ·
and þo fond y the frere · affer⟦ed⟧\d/ and flyttynge bothe ·
aȝenst our furst forward · for y seyde y nolde ·
be buryed at her hous · but at my p(ar)esch chyrche
for y herde ones · how conscyence it tolde
þat þere a man were crystnyd · by kynde he schulde be buryed
or where he were p(ar)schen · rygth þere he schulde be grauyn ·
and for y seyde thus to frerys · afool þey me heldyn
and louedyn me þe lasse · for my lele speche
¶ Ac ȝit y cryed on my confessour · þat helde hym-self so konnynge
by my feiþ frere q(uod) y · ȝe faryn lyke þese wowers
þat weddyn none wydewys · but to welde her goodys
rygth so by þe rode · rougth ȝe neuere ·
where my body were buryed · by so ȝe haddyn my syluer
y haue moche meruayl of ȝow · & so haþ many another
why ȝour couent coueyteþ · to confesse and to burye
