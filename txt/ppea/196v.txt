¶ Thu art my lord y beleeue · god lord (ihesu) ·
thu deyedest and deeþ þolyedest · and deme schalt vs alle
and now art lyuynge and lokynge · and last schalt euere

¶ Cryst carpid þanne · and curteysly seyde
thomas for thu trowest þis · and trewly beleeuyst it
blessyd mot thu be · and be schalt for euere
and blessid moot þey alle be · yn body and yn sowle
that neuer seye me yn sygth · as thu doist nowþe
and lelelyche beleeuyn all þys · y loue hem and bl⟦y⟧\e/sse hem ·
Beati qui non videru(n)t & credideru(n)t · & c(etera)

¶ And whan þys dede was doon · dobest he tauȝt\e/
and ȝaf peris power · and p(ar)doun he graunted
to alle man(er) men · mercy and forȝiuenesse
he mygth men assoyle · of alle maner synne
yn couenaunt þat þey come · and knowlechid to paye
to peris p(ar)dou(n) þe ploughman · redde quod debes ·

¶ Thus haþ peris power · be his p(ar)doun payed
to bynde and vnbynde · boþe here and elles-where
and assoyle men of alle synnys · saue of dette one

¶ An-non after an hyȝe · vp ynto heuene
he wente and wonyeþ þere · and ⟦...⟧\wyl/ come at þe laste
and rewardyn ⟦n⟧\h/ym rygth well · þat reddit quod debet
payeþ p(ar)tfytly · as pure trewþe wolde ·

¶ And what p(er)sone payeþ yt nougth · punyschen he þenkeþ
and demen hem ⟦..⟧\at/ domesday · boþe quyke and dede
the good to þe godhede · and to gret ioyȝe
and wycked to wonye · yn woo wyþ-owtyn ende

¶ Thus conscyence of cryst · and of þe cros carped
⟦...?...?...⟧\and counseyled me to knele/ þerto · & þa(n)ne cam to me þougth ·
oon sp(iri)t(us) p(ar)acclitus to peris · and to his felawes
yn lyknesse of a lyȝtnynge · he lyght on hem alle
and made hem conne and knowe · alle kyn langages

¶ I wondrid what þat was · and waged conscyence
and was aferd of þe lygth · for yn fyres lyknesse ·
sp(iritu)s p(ar)acclitus · ouer-spradde hem alle

¶ Quod conscyence and kneled · þis is crystys messag(er)
and comeþ fro þe grete god · and grace ys his name
knele now q(uod) conscyence · and ȝif þu canst synge
welcome hym and wurschipe hym · wyþ veni creator sp(iritu)s

¶ Thanne song y þat song · so dede many hundryd ·
