and but þey reu(er)encen his rode · and his resurexciou(n)
and byleue on anewe lawe · ben lost lyif and sowle

¶ Suffre we seyde trewþe · y here and se boþe
how a spiryt spekeþ to helle · and byt vnsper the ȝatys
Attollite portas principes v(est)ras · & c(etera)
a voys ful lowde yn that lygth · to lucifer cryeþ
p(ri)nces of þe place · vnpynnyþ and vnlowkeþ
for here comeþ wyþ crowne · the kyng of glorye ·

¶ Than syked sathan · and seyde to hem alle
such a lygth aȝenst owr · leeue lazar it fette ·
care and combraunce · is comyn to vs alle ·
ȝif þis kyng come yn · mankynde woll he fecche
and lede it þere hym lykeþ · and lyȝtly me bynde
p(at)riarkes and p(ro)phetys · han p(ar)led herof longe ·
þat such a lord and lygth · schulde lede hem alle hennys

¶ Lestneþ quod lucifer · for y this lord knowe
boþe þis lord and this lygth · is longe agon y knew it
may no deeþ hym dere · ne no deuelys queyntyse
ac where he woll is his wey · ac war hym of þe p(er)ill
ȝif he reue me my rygth · he robbeþ me by maystrye
for by rygth and by resou(n) · þe renkes that ben here ·
body and sowle be myne boþe good and ylle
for hym-sylf seyde · that syre ys of heuene ·
ȝif adam eet þe appul · alle schulde deye ·
and dwelle wyþ vs deueles · þys þretnyng he made ·
and he þat sooþnesse is · seyde these woordys
and seþþen y seysyd · seuene hundryd wynt(er) ·
y leeue that lawe nyl nougth · lete hym þe leeste

¶ That is sooþ seyde sathan · but y me sore drede
for thu gete h⟦y⟧\e/m wyth gyle · and his gardyn breek
and yn semblaunce of a serpent. thu sat on þe appel tree ·
and eggedest hem to ete · eue by her-sylue ·
and toldest her a tale · of tresoun were þe woordys
and so thu haddest hem owt · and hider at þe laste ·
it is nougth graþely getyn · þere gyle is the rote ·
for god wol nougth be bigyled · q(uod) gobelyn ne be iapyd ·
we haue no trewe tytle to hem · for þurgh tresou(n) were þey dampnyd

¶ certys y drede me q(uod) þe deuyl · lest trewþe wol hem fecche ·
þys þrytty wynt(er) as y wene · haþ he gon and p(re)chid ·
y haue assaylyd hym wyþ synne · and sumtyme y-asked ·
