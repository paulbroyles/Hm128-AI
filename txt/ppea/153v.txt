and who⟦.⟧ w⟦...⟧\ere/ a good man · but ȝif þ(er) were sum scherewe
forþy lyue we foorþ wyþ oþre men · y leue fewe ben goode
For quant oportet vient en place il nad q(ue) pati & c(etera)
and he þat may alle amende haue mercy on vs alle ·
for sothest woord þat euere god seyde · was þat he seyde nemo bonus

¶ Clergie þo of crystes mouth · comendyd was it lytyl
for he seyde to seynt pet(er) and to suche as he louede
Cum steteris ante reges & presides · & c(etera) ·

¶ Thow⟦e⟧ ȝe come · byfore kynges · and clerkes of the lawe
beþ nougth abaschid · for y schall be yn ȝoure mowthes
and ȝyue ȝow wyt⟦t.⟧ and wyll · and cunnynge to conclude ·
hem alle þat aȝenst ȝow · of crystyndom desputyn

¶ Dauid maketh mencyou(n) · he spak⟦e⟧ amonges kynges
and mygth no kyng⟦e⟧ ou(er)come hym · as by connynge speche
but wytt and wysdom · wan euere the maystrye
whan man was at myscheef · wyþ-out þe more grace ·

¶ The douhtiest doctour · ad dyuysour of þe trynyte ·
was austyn þe olde · and heiȝest of þe foure
seyde þus yn a sarmou(n) · y say it wrytyn ones
Ecce ip(s)i idioti rapiu(n)t celu(m) vbi nos sapientes in inferno m(er)gim(ur) · & c(etera) ·

¶ And is to mene to englisch men · more no lasse ·
arn none rathur y-rauaschid · fro þe rygth byleue ·
than arn þese kunnynge clerkes · that conne so many bookes
ne none sonn(er) saued · ne saddere of byleue ·
tha(n) ploughmen and pastoures · & poore comou(n) laborers
souters and schepheerdes · and suche lewyd ⟦..⟧\iu/ttes
pa⟦....⟧\ssen/ wyth a pat(er) ⟦...?...⟧\noster · þe paleys/ of heuene ·
and passyn purgatory penaunceles · at her hennys p(ar)tynge
ynto þe blysse of p(ar)adys · for her pure byleue ·
that ynp(ar)fytly here · knewyn and eke lyuedyn ·

¶ Ȝhee men knowe clerkes · þat han cursyd þe tyme ·
that eu(er)e þey cow⟦.⟧\de/ knowe · more þa(n) credo in deu(m)
and p(ri)ncypally her pat(er) nost(er) · many a p(ar)sou(n) haþ it wusschid

¶ I see ensamples by my-sylf⟦e⟧ · and so many another
þat seruauntes þat seruyn lordes · seldom falle yn arerages ·
but þo þat ⟦þat⟧ kepyn my lordes catel · clerkes and reuys
rygth so lewyd men · and of lytyl knowynge
seldom falle þey so foule · and so fer yn synne ·
as clerkes of holy cherche · þat kepyn crystes tresour
the whiche is mannys soule · to saue · as god seith yn þe gospel ·
