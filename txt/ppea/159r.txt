for man was maad of suche matere · he may nougth wel asterte
that ne sumtyme hym betydeþ · to folwyn his kynde ·
catou(n) accordeþ þ(er)wyth · nemo sine crimine viuit ·

¶ And tho caugth y colour anon · & comsyd to ben a-schamyd ·
and awakyd þ(er)wyth · woo was me thanne ·
þat y yn metels mygth · more haue yknowyn ·
and þanne seyde y to my-sylfe · and chidde that tyme ·
now y wote what do-wel is q(uod) y · by dere god as me thynketh
and as y keste vp myn eiȝen · on lokyd on me and askyde ·
of me what thyng⟦e⟧ it were y-wis sere y seyde ·
to see muche and suffre more · certys q(uod) y is dowel ·

¶ Haste thu suffryd he seyde slepynge tho thu were ·
þu schuldyst haue knowyn þ(a)t clergye can · & contreuyd more by resou(n) ·
for resou(n) wolde haue rehercyd to the · rygth as clergye seyde ·
ac for thyn entermentynge · here art thu forsakyn ·
Philosophus esses si tacuisses · & c(etera) ·

¶ Adam whiles he spak nougth · hadde p(ar)adys at wylle
ac whan he mameled aboute mete · & ent(er)mentyd to knowe ·
the wysdom and the wytt of god · he was put fro blysse
and rygth so ferde resou(n) by the · thu wyth thy rude speche ·
lackedest and losedest thyng⟦e⟧ that longyd nougth to be don ·
tho hadde he no lykynge · forto lere the more ·
pryde and p(re)sumpcyou(n) · p(ar)aduenture woll the appele ·
that clergye to thy companye · kepeþ nougth to sue ·
¶ this was her teme and her texte · y tooke full good hede ·
multi to amangerye and to the mete were sompnyd
and whan the peple was planere comyn · þe port(er) vnpy(n)nyd þe ȝate ·
and plukkyd yn pauci p(ri)ueylyche · and lete the remenant go rome
all for tene of her text · tremblyd myn herte ·
and yn a were gan y wexe · and wyth my-self⟦e⟧ desputyd ·
wheþ(er) y were chosyn or nougth chosyn · on holy cherche y þougth ·
þat vndurfenge me atte the fonte · for on of goddys chosen ·
for cryst clepyd vs alle · come ȝif we wolde ·
sarasenys and scysmatykes · and so he dude the iewys ·
O vos omnes sicientes venite ad aquas · & c(etera) ·
¶ And bad hem souke for synne · saufly atte his breeste ·
and drynke bote for bale · brouke hit who-so mygthe ·
thanne mowe alle crystene · come and cleyme · þ(er)e entree ·
by the blood þat he bougth vs wyþ · and þurgh bapteme after
Qui crediderit · & baptizatus fuerit · & c(etera) ·

