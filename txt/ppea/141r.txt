ac ⟦.⟧non a pena & a culpa · the pope nolde hem graunte
for they holdyn nougth her holydayes · as holy cherche techeth ·
and for þey swere by her sowle · & so god mote hem helpe
aȝen clene conscyence · her catell to sulle

¶ Ac vndyr his secrete seal · trewthe sente hem a lettre
that they schulde b⟦.⟧\u/gge boldly · that hem best⟦e⟧ lykede
and sytthen it sulle aȝen · and saue the wynnynge
and amende mesondieux ther-myd · and mysese⟦.⟧ folke helpe
and wykkyd weyes · wightly hem amende
and do bote to brugges · that to-brokyn were
maryen maydnes or makyn hem nonnys
pore peple and prysones · fyndyn hem her foode
and settyn scolers to scole · or to summe oþ(er)e craftes
releue relygyou(n) · and rentyn hym bettre
and y schall sende ȝow my-sylf⟦e⟧ seynt mychael myn Aungel
that no deuel schall ȝow dere · ne fere ȝow at ȝowr deyȝyng
and wyte ȝow⟦e⟧ fro wanhope · ȝif ȝe woln thus werche
and sende ȝowr sowles yn saufte · to my seyntes yn ioye

¶ Thanne were marchauntes · merye · many weptyn for ioye
and preysedyn peers the ploughman · that purchacyd this bulle

¶ Men of lawe lest⟦e⟧ p(ar)dou(n) hadde · that pledyn for mede
for the saut(er) saueth hem nougth · suche as takyn ȝyftes
and namlyche of ynnocentes · that non vuel kunnyn
Sup(er) innocentem mun(er)a non accipies · & c(etera)

¶ Pledours schulde peyne hem to plede · for suche and helpe hem ·
prynces and p(re)lates · schulden p⟦.⟧\a/ye for her trauayle
A regibus & a principibus · erit merces eoru(m) · & c(etera) ·

¶ Ac many a Iustice and iorrour · wolde for iohan do more ·
than pro dei pietate · leue thu none othur

¶ Ac he that spendeth his speche · and speketh for the pouere
that is ynnocent and nedy · and noman appeyreth
conforteth hym in that caas · wyþ-outyn couetys of ȝiftes
and scheweþ lawe for oure lordes loue · as he it haþ y-lernyd
schal no deuyl at his deth-day · dere hym amy⟦e⟧\t/e
that he ne wurth saufe & his soule · þe sawt(er) beryth wytnesse
Domine quis habitabit in tabernaculo tuo & c(etera)

¶ Ac to bygge wat(er) ne wynd⟦e⟧ ne wyt ne fyer the fierthe
these foure the fadur of heuene made · to his folde yn comyn ·
these ben trewthes tresours · trewe folke to helpe
that neuer schull wexe ne wanye · wyth-owtyn god hym-sylue ·
