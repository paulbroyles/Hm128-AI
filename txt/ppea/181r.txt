¶ For wyndes wolt þu w⟦y⟧\e/ten q(uod) he · to w⟦.⟧\y/ten it fro fallynge
Cu(m) ceciderit iustus non collidetur  q(uia) d(omi)n(u)s supponit ⟦.....⟧\manu(m)/ sua(m) & c(etera)
that yn blowynge tyme⟦.⟧ byte þe floures · but ȝif þese pyles helpe

¶ þe world⟦e⟧ is a wycked wynd · to hem þat wyln trewþe
coueytyse comeþ of þat wynd · and cryeþ among the leues
and forfreteþ nyȝ þe fruyt · þurgh many fayre sygthtes
thanne wyþ þe ferste pyl y pulle hym dou(n) · þat is potencia dei p(at)ris

¶ the flesch is a fel wynd yn flouryng tyme ·
thrugh lykyng and lustes · so lowde yt gynne⟦.⟧\þ/ to blowe
and þat it noryscheþ nyse syȝtes · and sumtyme woordes
and wyckyd werkes þ(er)of · wormys of synne
and forbyteþ þe blosmes · rygth to þe bare leuys

¶ Thanne sette y to þe secounde pyle · sapiencia dei p(at)ris
þat is þe passyou(n) & þe power · of our prynce (ihesu) ·
thrugh prayers & þurgh penaunces · & goddes passyou(n) yn mynde
y saue it tyl y see it r⟦.⟧\y/pyn · and sumdel y-fruted ·
and þanne fondeþ þe fend · my fruyt to destruye
wyþ alle þe wyles þat he can · and waggeþ þe rote
and casteþ vp to þe crop · vnkynde neyhbours
bacbyteres breke þe cheste · braulers and chyderes
and leyþ a laddre þ(er)to · of lesynges are þe ronges
and feccheþ a-wey⟦e⟧ my flowres bytyme · afore boþe myn eiȝen
ac lib⟦...⟧\eru(m)/ arbitru(m) · letteþ hem sumtyme
þat lyeutenaunt to loken yt well · by leue of my sowle
videatis qui peccat in sp(iritu)m s(an)c(tu)m · nu(m)q(uam) remittet(ur) ei · & c(etera) 
 hoc est idem qui peccat p(er) lib⟦...⟧\eru(m)/ arbitriu(m)

¶ Ac whan þe fend and þe flesch · forþ wyþ þe world
manasen byhynde me · my fruyt forto fecche ·
tha(n)ne lib⟦...⟧\eru(m)/ arbitriu(m) · laccheþ þe furste plante
and falleþ adou(n) þe pouke · purelyche þurgh grace
and helpe of þe holygost⟦e⟧ · and þus haue y þe maystrye

¶ Now fayre falle ȝow perys q(uod) y · so fayre ȝe descryuen
þe power of þese postes · and her p(ro)pre myhtes
ac y haue þouhtes a þrowe · of þese þree pyles
yn what wode þey waxen · and where þat þey growyd
for alle are þey ylyche longe · noon lasse than oþere
and to my mynde as me þynkeþ · on o manere þey growyd
and of o gretnesse · and grene of greyn þey semen ·

¶ That ys sooþ q(uod) peris so it may byfalle
y schall telle þe as tyt · what þis ⟦...?...⟧\tre hatteþ/
