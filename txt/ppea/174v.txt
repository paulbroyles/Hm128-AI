and be kynde as byfell for clerkes · and curteys of crystes godes
trewe of ȝour tonge · and of ȝowre tayle boþe
and haten to here harlotrye · and nougth vndurfonge
tyþes of vntrew þyng · y-tylyed or y-chaffaryd

¶ Loiþ were lewyd men · but they ȝ⟦....⟧\owre/ lore folwyde
and amendy⟦.⟧\d/ hem þat mysdon · more for ȝowr ensaumples
þan forto p(re)chen and p(re)uyn yt nougth · ypocresye yt semeþ
for ypocresye yn latyn · is lyknyd to a dungehull
þat were bysnewyd wyth snowe · and snakes wyþ-ynne
rygth so many p(re)estys · p(re)chours and p(re)latys
ȝe arn enblaunchid wyþ bele p(ar)oles · and wyþ cloþes also
ac ȝowr werkes and ȝour woordes þ(er)-vndur · arn ful vnlouely ·
iohannes crisostomus · of clerkes spekeþ and preestys
Sicut de templo om(n)e bonu(m) p(ro)greditur  sic de templo om(n)e malu(m) 
 p(ro)cedit · Si sacerdociu(m) integru(m) fu(er)it  tota floret eccl(es)ia · si autem 
 corruptu(m) fu(er)it  o(m)n(i)u(m) fide\s/ marcida est · Si sacerdociu(m) fu(er)it i(n) p(e)cc(at)is  
 totus p(o)p(u)lus conu(er)titur ad p⟦.....⟧\eccan/du(m) · Sicut cu(m) videris arbore(m) 
 pallida(m) & marcidam  intelligis quod viciu(m) h(ab)et in radice · ita 
 cu(m) videris p(o)p(u)l(u)m i(n)disciplinatu(m) & irreligiosum  sine dubio 
 sacerdociu(m) eius non est sanum · & c(etera) ·

¶ Ȝif lewyd men wysten · what þis latyn meneth ·
and who was myn autor · moche wonder me þynkeþ ·
but ȝif many a p(re)est bere · for her baselardes and her brochis
a peyre of bedys yn her hond · and abook vnder her arm
syre iohan and sere gyffray · haþ a gurdel of seluer
a baselard or a ballok-knyf · wyþ botou(n)s ou(er)gulte
ac a porthors þat schulde ben his plough · placebo to sigge
hadde he neuer seruyce to saue syluer þ(er)to · seyþ yt wyþ ydel wylle

¶ Alas ȝe lewde men · full muche lese ȝe on p(re)estys
ac þynge þat wykkydly is wonne · and wyþ false sleyȝtes
wolde neu(er)e þe wylle of wytty god · but wykkyd men it hadde
þe which ar p(re)estys ynp(ar)fyt · and p(re)chours after syluer
excecutours and souþdenes · somnours and her lemmanys
this þat wyþ gile was getyn · vngracyously is spendyd
so harlottes and hores · arn holpen wyþ suche goodes
and goddys folk for deffaute herof · forfaren and spyllyn
curatoures and holycherche · as clerkes þat ben auerous
lyghtly þat þey leuyn · losellis it habbeth
or dyen yntestat · and thanne the busschop entreþ
and makeþ merþe þ(er)wyþ · and his meyne boþe ·
