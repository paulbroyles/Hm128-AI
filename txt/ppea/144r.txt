the goodes of þis grounde · are lyk⟦e⟧ to þe grete wawes
the bote is lyknyd to our body · þat brotel is of kynde
that thorough the fende and þe flesch · and the frele worlde
synneth the sadman on the day · seuene tymes

¶ Ac dedly synne dooth he nougth · for dowel hym kepeth ·
and þat is charyte the champyon · chief helpe aȝenst⟦e⟧ synne
for he strenkthet man to stonde · & stereth mannys soule
and þowh þe body bowe · as boot dooþ yn the wat(er)
ay is þe soule saufe · but ȝif thi-self⟦e⟧ woll ·
doo a dedly synne · and drenche so thi soule
god woll suffre thy soule · ȝif þy-sylfe lyketh
for he ȝaf þe to ȝeres-gyue · to ȝeme well þy-sylue ·
and þat is wyt⟦te⟧ and fre wyll · euery man aporcyon ·
to fleynge fowlys to fysches and to bestes
ac man hath most⟦e⟧ þ(er)of · and most⟦e⟧ is to blame
but ȝif he wurche wel þ(er)wyth · as do-wel hym techeth

¶ I haue no k⟦.....⟧\ynde/ knowynge q(uod) y · to conceyue all ȝour wordes
ȝif y may lyue and loke · y schall go lerne bettre
y bekenne the cryst q(uod) þat on · þat on the cros deyed
and y seyde þe same · saue ȝow fro meschaunce
and ȝiue ȝow grace on this grou(n)de · good men to wurthe
and thus y wente wyde-where · walkynge myn one
by a wyde wyldernesse · and by a wode syde
blysse of tho bryddes · brougth me a-slepe
and vndur a lynde vpon a launde · lenyd y a stounde
to lustyn the layes · the louely fowlys madyn
murþe of her mouthes · made me there to slepe
the merueyluste metels · mette me thanne
that euere dremyd wygth · yn world as y wene

¶ A muche man as me þougth · and lyk⟦e⟧ to my-sylue
com⟦e⟧ and callyd me · by my kuynde name

¶ What art thu q(uod) y tho · þat thu myn name knowest
that thu wost⟦e⟧ wel q(uo)d he · and no wight bettre
wote y what þu art · þougth seyde he thanne ·
y haue sued the þis seuene ȝere · seiȝe thu me no rather
art þu þougth quod he tho · thu cowdest me wysse ·
where that do-wel dwelleth · and do me that knowe ·

¶ Do-wel and do-bet · and do-beste the thrydde q(uod) he ·
ar thre fayre vertues · and beth nougth fer to fynde
who is trewe of his tonge and of his two handys ·
