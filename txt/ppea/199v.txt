but þu lyue by lore · of spiritus iusticie ·
the chief sede that peris sew⟦e⟧ · y-sauyd worst thu neu(er)e
but conscyence þe comyn fede and cardynal vertues
leeue yt well þey ben lost · boþe lyf and sowle

¶ Thanne is manye a man y-lost · quod a lewed vicory ·
y am a curatour of holy kyrke and cam neu(er)e yn my tyme ·
man to me þat me cowd telle · of cardynal vertues
or þat acountyd conscyence · at a cokkes feþer or an hennys
y knew⟦e⟧ neuer cardynall · þat he ne cam fro þe pope
and we clerkes whan þey come · for her comunes payeþ
for her pelure and her palfreyes mete · & pilo(ur)s þat hem folweþ
the comune clamant quotidie · eche a man tyl oþer
the contre is þe cursedere · þat cardynals comen ynne
and þere þey lygge and lenge most · lecchery þ(er) regneþ

¶ Forþy quod this vicory · by verry god y wolde ·
þat no cardynall come · ⟦....⟧ among þe comyn peple
but yn her holynesse · holdyn hem stylle ·
at auyou(n) among þe iewes · cu(m) s(an)c(t)o s(an)c(t)us eris
or yn rome as her rewle wolde · þe relykes to kepe ·
and thu conscyence yn kynges court · & schuldest neu(er)e come þenne
and grace that thu gredest so of · gyour of alle clerkes
and peris wyþ his newe plough · and eke wyþ his olde ·
emp(er)our of all þe world · that alle men ⟦...?...⟧\were cristene/ ·

¶ Inp(ar)fit is þat pope · that all þe peple schuld helpe ·
and sendeþ hem þat sleeþ such · as he schulde saue ·
and well wurþ peris þe plough-man · þat p(ur)sueþ god yn doynge
Qui pluit sup(er) iustos & iniustos · at onys ·

¶ And sente þe sonne to saue · a cursid mannys tylþe
a⟦..........⟧\s brigth/ as to þe best man · and the best wo(m)man ·

¶ Rygth so peris þe ploughman · peyneþ hym to tyllye ·
as well for a wastour · and wenches of þe stywes
as for hym-sylf and his seruaunt(es) · saue he is ferst s(er)ued ·
and trauayleþ and tylyeþ · for a tretour also sore ·
as for a trewe tydy man · alle tymes y-lyke
and wurschipid be he þat wrougth all · boþe ⟦...?...⟧\goode & w/ikke
and suffreþ þat synfull be · tyl sumtyme þat þey repente
and god amende þe pope · þat pilyeþ holy cherche ·
and cleymeþ bifore þe kyng · to be kep(er)e ou(er)crystene
and counteþ nougth þouwȝ crystene ben · kyllyd and robbed ·
and fynt folk to figth · and crysten blood to spille ·
