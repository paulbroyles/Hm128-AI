eccepte onlyche · of eche kynde a couple ·
that yn thy schynglyd schip · schull be sauyd ·

¶ Here abougthe þe barn · the belsyres gultys ·
⟦...?...?...⟧\& alle for her forfadres · þey/ feerdyn the wurse
the gospel is heragayn · yn oo degre y fynde ·
Filius non portabit · iniquitatem p(at)ris · & 
 pat(er) non portabit iniquitatem filij · & c(etera)

¶ Ac y fynde ȝif þe fader be · fals and a schrewe
that sumdel the sone · schall haue the syres tecchis
ympe vpon an ellerne tre · and ȝif the appul be swete
muche meruayl me thynketh · and more of a schrewe
that bryngeþ foorþ any barn · but ȝif he be the same
and haue a sauour aft(er) þe syre · selde seest thu oþer
Nunq(uam) colligit(ur) de spinis vua · nec de tribulis ficus · & c(etera) ·

¶ And thus þurgh cursyd caym · cam care vpon erthe ·
and all for þey wrougth wedlokes · aȝenst⟦e⟧ goddes wylle
forthy haue þey maugree of her maryages þat maryen so her childryn
for summe as y se now · the sothe to telle ·
for couetyse of catel · vnkyndely ben weddyd ·
and carfull concepcyou(n) · cometh of suche maryages
as byfel of þe folk⟦e⟧ · þat ybyfore of tolde
for good\e/ schuldyn wedde good\e / þouȝ her neyther good hadde ·
y am via & veritas seyth cryst · y may auaunce alle ·

¶ It is an vncomely couple · by cryst as me thynketh
to ȝyuen aȝonge wenche · to an olde feble man ·
or wedde any wedywe · for welthe of her goodes
þat neuere schal barn bere · but it be yn armys
many a peyre syth pestylence · han plygth hem to-gydres
the frute ⟦.⟧\þ/at þey brynge foorth · arn fowl woordes
⟦...⟧\In/ ielosye ioyles · and iangly⟦.⟧\n/ge ab⟦.⟧\e/dde
haue þey no childryn but cheste · and carpynge hem ⟦...?...⟧\betwene/
and þouw⟦e⟧ þey doon hem to dunmowe · but ȝif þe deuel helpe ·
to folwyn aftur the flykke · fecche they it neuere ·
and but þey bothe ben forsworn · þat bacou(n) þe\y/ tyne
forthi y conseyle all crystyn men · coueyte nougth be⟦n⟧ wedded ·
for couetyse of catel · ne of kynrede ryche

¶ ac maydens & maydens · macche ȝow to-gydres ·
wydwes and wydwes · wurcheth the same
for none londys but for loue · loke ȝe be wedded
and þa(n)ne gete ȝe the grace of god · & good y-now to lyue wyth ·
