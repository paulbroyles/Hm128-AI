as doiþ a kix or a candel · that caugth haþ fuyr and blaseþ
nomore doiþ syre ne sone · ne seynt spirit to-gydres
graunte no grace · ne forȝyuenesse of synnys ·
tyl the holygost gyn⟦n⟧\nyþ/ to glowe and to blase ·
so þat the holy gost · gloweþ but as a glede
tyl þat lele loue · lyȝe on hym · and blowe ·
and thanne flaumbeþ · he as fuyr on fader and on filius
and melteþ her mygth ynto mercy · as men may seen yn wynt(er) ·
ysecheles in eueses · thrugh hete of þe sonne ·
melte in a mynute-while · to myste and to wat(er)

¶ So grace of þe holy gost · the gret mygth of the trynyte ·
melteþ to mercy · to mercyable and to othere ·

¶ and as wax wyþ-owtyn moore · on a warm ⟦c⟧glede ·
wol brenne and blase · ben they togydre
and solacen hem þat mowe seen · þat syttyn yn derknesse
so woll þe fader forȝyue folke of mylde hertes
that reufully repenten · and restitucyou(n) make
yn as moche as þey mowe · amendyn and payen ·
and ȝif it suffyse nougth for a-seeþ · þat yn suche a wyl dyeþ
mercy for his mekenesse · woll maken good ⟦...?...⟧\þe remenaunt/

¶ and as the wyke and fyer · wol makyn a warm flaumbe
forto merthen men wyth · that yn myrk syttyn
so wol cryst of his curtasye · and men crye hym mercy
boþe forȝyue and forȝete · and ȝitte bydde for vs
to þe fader of heuene · forȝyuenesse to haue ·

¶ Ac smyt fyer at a flynt four hondryd wynt(er)
but thu haue tonder to take it wyth · towe oþ(er) broches
al þy labour is lost · and all thy long trauayle
for may no fier ne flaumbe make · and it fayle his kynde

¶ So þe holygost god · and grace wyþ-owt mercy
to alle vnkynde creatures · cryst hym-sylf wytnesseþ
Amen amen dico vobis · nescio vos · & c(etera) ·

¶ Be vnkynde to thyn euencrystyn · and al þat thu canst bydde ·
delen and do penaunce · day and nygth and othere
and purchasen all þe p(ar)dou(n) · of pampilou(n) and rome
and indulgences ynowe · and be ingratus to thy kynde
the holy gost hereþ þe nougth · ne helpe may the by resou(n)
for vnkyndenesse quencheþ hym · þat he can nougth schyne
ne brenne ne blase cleer · for blowynge of vnkyndenes
poul the apostle · preueth · whe⟦...?...⟧\yther y lye · /
