and þat ther was tynte þurgh tre · tre schall wynne
and þat deeþ doun brougth · deeþ schall releeue

¶ That thu tellest q(uod) trewþe · it is but a tale of waltrot
for adam and eue · and abrah(a)m wyþ oþere ·
p(at)riarkes and p(ro)phetes · þat in peyne lyggyn ·
leeue þu neu(er)e þat ȝone lygth · hem a-lofte brynge
ne haue hem owt of helle · hold þy tonge m(er)cy
yt is but a tryfull þat þu tellest · y treweþ wot þe soþe ·
for he þat is onys yn helle · owt comeþ he neu(er)e
iob þe p(ro)phet p(at)riark · repreueþ thi lawes
Quia in inferno nulla est redempcio · & c(etera)

¶ Thanne mercy ful myldely · mowþyd þese woordes
þurgh exp(er)ience quod sche · y hope þey schull be sauyd
for venym fordoiþ venym · and that y p(re)ue by resou(n)
for of alle venymes · fowlest is ⟦...?...⟧\þe scorpyon/
may no medycyn helpe · þe place þere he styngeþ
tyl he be deed and do þ(er)to · þe euyl he destruyeþ
the ferste venymouste · þurgh venym of hym-sylue

¶ so schal þys deeþ fordo · y dar my lyf legge
al þat deeþ fordede ferst · thrugh þe deuyles entysynge
and rygth as þurgh gyle · man was bygyled
so schal grace þat bygan · make a good sleyȝte
Ars vt artem falleret · & c(etera) ·

¶ Now suffre we seyde trewþe · y see as me þynkeþ
owt of þe nyppe of þe norþe · nougth ful fer hennys
ryȝtwysnesse com rennynge · reste we a while ·
for he wot more than we · he was er we boþe ·

¶ That is soþ seyde mercy · and y see here by sowþe ·
where pees comeþ pleyjnge · yn pacyence y-cloþyd ·
loue haþ coueytid hire longe · leeue y noon oþer
but he sent her sum lettre · what þis lygth bymeneþ
þat ou(er)houeþ helle þus · sche vs schall telle

¶ Whan pees yn pacyence is cloþid · approchid ner hem two
ryȝtwisnesse her reu(er)encyd · by her ryche cloþynge
and prayed pees to tellen her · to what place sche wolde
and yn her gay garnamentes · whom sche grete þougthe ·

¶ my wyll is to wende q(uod) sche · and welcomyn hem alle ·
þat many day mygth y nougth see · for merknes of synne ·
adam and eue and oþer moo · þat weren yn helle
moyses and many moo · mercy schullen haue ·
