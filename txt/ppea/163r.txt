¶ Troianus was a trewe knygth · and took neu(er)e crystendom
and he is sauf⟦e⟧ so seith the book · and his soule yn heuene
for þere is fullynge of fonte · and fullynge of blood schedynge ·
and þurgh fi⟦..⟧\er/ ys fullynge · and that is ferme byleue
Aduenit ignis diuinus · non comburens · sed illuminans · & c(etera)
¶ Ac trewthe that trespacyd neuere · ne trauersyd aȝenst⟦e⟧ his lawe
but lyueþ as his lawe techeth · and leueþ þer be no bettere ·
and ȝif þ(er) were he wolde · amende · and yn suche wyll deieþ
ne wolde neu(er)e trewe god · but trewthe were alowyd ·
and wher it be worth or worth nougth · þe byleue is gret of trewþe
and anhope hangynge þ(er)ynne · to haue amede for his trewþe
For deus d(icitu)r quasi dans vita(m) et(er)na(m) suis · hoc est fidelib(us) 
 et alibi · si ambulauero in medio vmbre mortis · & c(etera) ·
¶ The glose graunteth vpon þat vers · a gret mede to trewthe ·
and wytt and wysdom q(uod) that wye · was sumtyme tresore
to kepe wyþ a comou(n) · no catel was holde bettre
and muche myrthe and manhede · and rygth wyþ þat he vanschid

Passus xiij(us) · de visione · & vj(us) · de do-weel ·
[*a*]
And y awakyd þ(er)wyth · wytles nere hande ·
and as a freke that free were · foorþ gan y walke ·
yn manere of amendynaunt · many aȝere after
and of þese metynges many tymes · muche þouȝt y hadde
furst how fortune me fayled · at my moste nede ·
¶ And how þat elde manasyd me · mygth we eu(er)e mete ·
and how þat frerys folwyd · folk⟦e⟧ that were ryche
and folk⟦e⟧ þat were pouere · atte lytyll prys þey sette ·
and none cors yn her kyrke-ȝerde · ne yn her kyrk was buryed
but quyk he byquaþ hem ougth · or schulde helpe quyte her dettys
and how þys couetyse ouercom · clerkes and p(re)estys
and how lewyd men ben ladde · but our lorde hem helpe
thurgh vnkunynge creatures · to yncurable peynes ·

¶ And how that ymagynatyf · yn dremes me tolde
of kynde and of his ku(n)ynge · and how curteys he ys to bestys
and how louynge he is to bestys · on londe and on watre ·
leeneth he no lyf⟦e⟧ · lasse nor more ·

¶ The creatures that crepyn of kynde · they ben engendryd
and sytthen how ymagynatyf seyde · vix saluabit(ur) iustus ·
and whan he hadde seyde so · how sodeynly he passyd ·

¶ I lay dou(n) longe yn þys thougth · and atte the laste slepte ·
and as cryst wolde þ(er)come conscyence · and conforted me þat tyme ·
