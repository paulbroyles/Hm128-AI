¶ And as they wentyn by the weye · of dowel they carpid
þey mettyn wyþ amenstrel · as me thoo thougth ·
pacyence opposyd hym ferst · and prayde he schulde hym telle
to conscyence what craft⟦e⟧ he cou⟦.⟧\d/e · & to what contre he wolde

¶ y am a mynstral q(uod) þat man · myn name is actiua
alle ydelnesse y hate · for of actif is myn name
a wafrer woll ȝe wyte · and serue many lordes ·
and fewe robys y fonge · or furryd gownys
coude y lyȝe to don men laughe · þa(n) lacchyn y schulde
oþ(er) mantell oþ(er) moneye amonges lordys mynstrals
ac for y can nougth noþ(er) tabour ne tru(m)ppe · ne telle none Iestys
fartyn nor fythelyn · and atte festys iapyn ·
harpyn nor iogolou(n) · ne gentelly pypyn ·
neyþ(er) saylyn ne sauten · ne synge wyþ þe gyt(er)ne ·
y haue noone good ⟦.⟧\i/eftys · of these grete lordys
for breed that y brynge foorth · saue a benysou(n) on þe sonynday ·
whan þe p(re)est preyȝeþ þe peple · her pat(er) nost(er) to bydde ·
for ⟦.⟧\p/ers the ploughman · and þat hym p(ro)fyte w⟦o⟧\a/ytyn ·
and þat am y actyf · that ydelnesse hateth
for alle trewe traueylours · and tylyers of erthe
fro myȝhelmasse to myȝhelmasse · y fynde hem wyth wafres

¶ Beggers and bydders · of my breed crauyn ·
faytours and frerys · and folk⟦e⟧ wyþ brode crownys
y fynde payn for þe pope · and p(ro)uendre for his palfray
and y hadde neu(er)e of hym · haue god my trowthe
neyþ(er) p(ro)uendre ne p(er)sonage · ȝit of þe popes ȝifte ·
saue a p(ar)dou(n) wyth a peys of lede · and two pollys amyddys
hadde y a clerke þat cowde wryte · y wolde castyn hym a bylle
that he sente me vndur his seal · a salue for þe pestylence ·
and þat his blessyng(e) and his bull(es) · bocches myghten destruye ·
In no(m)i(n)e meo demo(n)ia eicient sup(er) egros man(us) impone(n)t & b(e)n(e) h(ab)ebu(n)t ·

¶ And þa(n)ne wolde y be p(re)est to peple · pa⟦...⟧\ast/ forto make
and buxum and besy · a-boute breed and drynke ·
for hym and alle hyse · fonde y þat his p(ar)dou(n)
myght lechyn a man · as y byleue it schulde
for seþþe he haþ þe power · þat pet(er) hym-self hadde
he haþ the potte wyþ þe salue · soþly as me þynkeþ
Argentu(m) & auru(m) non est michi quod autem h(ab)eo
 tibi do in no(m)i(n)e d(omi)ni surge & ambula & c(etera)

¶ Ac ȝif mygth of myracle hym fayle · it is for men be nougth wurþy
