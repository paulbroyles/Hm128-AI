for goddes woord wolde nougth be lost · for þat wercheþ euere
ȝif it a-vayled nougth the comou(n) · it mygth a-vayle ȝow-sylue ·

¶ Ac it semeþ now soþly · to the worldes sygth
þat goddes woord wurcheth nougth · on lewyd nor yn leryd
but yn suche aman⟦...⟧\ere/ as marke meneth yn the gospel ·
Du(m) ⟦..⟧\ce/cus ducit cecu(m) · ambo in fouea(m) cadunt · & c(etera) ·

¶ Lewyd folk⟦e⟧ may lykne ȝow thus · þ⟦a⟧at þe beem lyeth yn ȝour eiȝe ·
and þe festu is fallyn · for ȝowr owen deffaute
yn alle manere men · þurgh mansyd p(re)estes
the byble bereþ wytnesse · þat all þe folk⟦e⟧ of ysrael ·
byttre abouȝtyn the gultes · of two badde p(re)estes
ofn⟦..⟧\y/ and phynees · for her couetyse
archa dei myshappyd · and ely brak his nekke ·
forþy ȝe correctours · claweþ her-onne & correcteþ fyrst ȝow-sylue ·
and þanne mowe ȝe sauely seye · as dauid made the saut(er) ·
Existim⟦....⟧\asti/ iniq(ue) q(uod) ero tui similis · argua(m) te & statua(m) cont(ra) facie(m) tuam · & c(etera)

¶ And þa(n)ne schull burrel clerkes · ben abaschid to blame ȝow or greue ·
and carpe nougth as þey carpe now · and calle ȝow doumbe houndys
Canes non valentes latrare & c(etera) ·

¶ And drede to wratthe ȝow yn eny woord · ȝour werkmanschip to lette
and be p(re)styer at ȝour prayer · than for a pound of noblys ·
and al for ȝour holynesse · haue ȝe þys yn herte ·

¶ In scole þere is scorn · but ȝif a clerk woll lerne
and gret loue and lykynge for eche of hem loueth othre ·
ac now is relygyou(n) arydere · aromere by stretys
and ledere of louedayes · and a lond-byggere
a prykyere on a palfray · fro maner to maner
an hep of houndys at her ers · as a lord he were
and but ȝif his knaue knele · þat schall his cuppe brynge
he loureþ on hym and lackeþ hym · who taugth hym curtasye ·
lytyl hadde lordes to done · to ȝyue londe fro her heyres
to relygyous that haue no rewthe · þowȝ it reyne on her auters

¶ In many places þere þey p(ar)sou(n)s ben · by hem-sylf⟦e⟧ at ese ·
of þe poore haue þey no pyte · and þat is her charyte ·
and þey letyn hem as lordes · her londes lyn so brode
but þer schal come a kynge and confesse ȝow relygyou⟦.⟧\s/
and bete ȝow as þe byble telleth · for brekynge of ȝour reule ·
and amende monyales · monkes and chanou(n)s ·
and puttyn hem to her penaunce · ad pristinu(m) statu(m)
and barou(n)s wyþ erlys betyn hem · þurgh beatus virres techyng ·
