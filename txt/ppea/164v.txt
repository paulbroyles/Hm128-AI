what he fonde yn a frayel · after a frerys lyuynge
and but he furste lyue by lesynge · leue me neu(er)e after
and þanne is tyme to take · and to oppose þys doctor
of do-wel and dobet · and ȝif do-best be any penaunce
and y sat stylle as pacyence seyde · and þus sone this doctor ·
also ⟦..⟧\rudy/ as a rose · ruddud his chekys
⟦.....⟧\coughed/ and carpide · and conscyence hym herde
and tolde hym of a trynyte · and toward vs he lokede

¶ What is dowel sere doctor q(uod) y · is dowel any penaunce

¶ Dowel quod this doctor · and took the cuppe and drank
doo noon euyl to thy euencrystyne · nougth by þy powere

¶ by this day sere doctor q(uod) y · þan be ȝe nougth yn dowel ·
for ȝe han harmyd vs two · yn þat ȝe ete þe puddyng
morterellys and oþ(er) mete · and we no morsel hadde ·
and ȝif ȝe fare so yn ȝowr fermorye · ferly me þynketh ·
but cheste be þere as charyte schulde be · & ȝong chyldryn durst playne
y wolde p(er)mute my penaunce · wyþ ȝoure · for y am yn puynt to dowel ·

¶ Thanne conscyence curteysly · a contynaunce he made ·
and preynte vpon pacyence · to praye me to be stylle
and seyde hym-sylf ⟦...?...⟧\s(ir)e docto(ur)/ · and it be ȝour wylle ·
what is dowel and do-bet · ⟦...⟧\ȝhe/ dyuy⟦....⟧\nes/ \k/noweth ·
dowel q(uod) þis doctor · do as clerkys techeth
and dobet ys he that techeth · and trauayleþ to teche oþre
and doiþbest dooþ hym-self⟦e⟧ so · as he seyth and p(re)ueth ·
Qui facit & docuerit · magnus vocabitur in regno celor(um) · & c(etera)

¶ Now⟦e⟧ thu clergye q(uod) conscyence · carpyst what is dowel ·
⟦..⟧\y/ haue seuene sonys he seyth · seruyn yn a castel ·
þere þe lord of lyf wonyeþ · to lerne hem what ys dowel
tyl y see þoo seuene · and my-sylf⟦e⟧ accordyn ·
y am vnhardy q(uod) he · to any wygth to p(re)ue yt
for ⟦.⟧on peris the ploughman · haþ ynpugnyd vs alle
and sette alle scyences atte a sop · saue loue one
and no texte ne takeþ · to ma⟦......⟧\yntene/ his cause
but diligo deu(m) and d(omi)ne quis habitabit ·
and seith that dowel and dobet ar two ynfynytes
whyche ynfynytes wyth a feith · fyndyn oute dobest
whiche schall saue mannys soule · þys seyþ peris ploughman ·

¶ I can nougth her-onne q(uod) conscyence · ac y knowe wel peris
he wyll nougth aȝen holy wrytt spekyn · y dar wel vndurtake
thanne passe we ouer tyl perys come · and p(re)ue þys yn dede
