y woll go fecche my boxe wyth my bryuett(es) · & a bulle wyþ buschops l(et)res ·
¶ By cryste quod a comyn wo(m)man · thy company woll y folwe
thu schalt seye y am thy sustur · y ne wote where þey become

Passus sextus de visione ·
[*t*]
This were awykkyd wey⟦e⟧ \./ but who-so hadde a guyde
that wolde folowyn vs ylke a fote · þ(us) this folke hem menyd ·
Quod p(er)kyn the ploughman · by seynt pet(er) of rome
y haue an halfe acre to erye · by the hye weye
hadde y eryed this half⟦e⟧ acre · and sowyn yt aftur
y wolde wendyn wyth ȝow⟦e⟧ · and the weye teche
¶ This were a longe lettynge · q(uod) a lady yn a sclayre
what schulde we wo(m)men · werche the whiles ·

¶ Su(m)me schull sowe the sakke q(uod) peers · for schedynge of the whete
and ȝee louely ladyes · wyth ȝoure longe fym⟦b⟧\g/(er)rys
that ȝe haue sylke and sendal · to sowe whan tyme is
chysybles for chaplaynes · cherches to honoure

¶ wyues and wydewes · wolle and flax spynneth ·
maketh cloth y conseyl ȝow⟦e⟧ and kenneth so ȝoure douhtres
the nedy and the nakyd · nymeth hede how⟦e⟧ þey lygge⟦.⟧\n/
and casteeth hem cloþes · for so comaundeth treuthe
For y schall lenyn hem lyflode · but ȝif the londe fayle
flesch and brede bothe · to ryche and to pouere
als longe as y leue · for the lordys loue of heuene
and al manere of men · that by mete and drynke lybbeth
helpeth hym to wurche wygthly · and wynnyth ȝoure food

¶ By cryst⟦e⟧ q(uod) a knygth tho · he kennyth vs the beste
ac on the teme trewly · taugth was y neuere
ac kenne me q(uod) the knygth · and by cryste y wol assaye

¶ By seynt poule q(uod) p(er)kyn · ȝe p(ro)fre ȝow⟦e⟧ so fayre
that y schal swynke and swete · and sowe for vs bothe
⟦..⟧\as/ oþ⟦..⟧\er/ laborers do for thy loue al my lyfe-tyme
yn couenau(n)t that thu kepe · holy cherche and my-sylue
fro wastours and fro wykkyd men · that þis world⟦e⟧ stroye⟦.⟧\n/
and go hunte hardylyche · to harys and to foxes
to bores and to brokkes · that breken adown myn hegges
and goo affayte thy faucou(n)s · wylde fowlys to kulle
for suche comyn to my croft⟦e⟧ · and croppeth my whete

¶ curteysly this knygth thanne · comsyd these woordes
by my power peers quod he · y plygth the my trewthe
to fulfulle þys forwarde · þow⟦e⟧ y fygth schulde ·
