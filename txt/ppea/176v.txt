that thowȝ þey suffryd all this · god suffryd for vs more
yn ensaumple we schuld do so · and take no vengeaunce
of our foes þat don vs falsnesse · þat is our fadres wylle
for wel may eu(er)y man w⟦.⟧\e/te · ȝif god had wold⟦e⟧ hym-sylue
schulde neu(er)e iudas ne iewe · haue (ihesu) don on rode
ne han martyred pet(er) and poule · ne yn prysou(n) holdyn ·
ac he suffryd yn ensample · þat we schuld suffre also
and seyde to suche þat suffre wolde · þat pacientes vincu(n)t
verbi gracia · q(uod) he · and verrey ensamples manye
In legenda s(an)c(t)or(um) · the lyf of holy seyntes

¶ what penaunce and pou(er)te · and passiou(n) þey suffryd
yn hungo(ur)r yn hete · yn alle manere angrys
antoni and Egidi · and other holy fadrys
wonedyn yn wyldernesse · amonge wylde bestys
monkes and mendynauntes · men by hem-sylue
yn spekes and yn spelonkes · seldom speke togydres

¶ Ac noyþ(er) antony ne egidi · ne hermyte þat tyme
of lyou(n)s ne of lup(ar)dys · no lyflode ne tooke
but of fowles þat fleeþ · thus fynde men yn bokys
except that egidi · after an hynde cryed ·
and þurgh þe mylde beste · the man was susteyned
and day by day hadde he her nougth · his hungour forto slake
but seldom and sundry tymes · as seiþ þe book and ⟦.⟧\t/echeþ

¶ Antony a dayes · abowt the noon-tyme
hadde a brydde þat brougth hym breed · þat he by lyuyde
and þowȝ the gome had a gest · god fond hem bothe
poul p(ri)mus heremita · hadde parrokkyd hym-sylue
that noman mygth hym se · for mosse and for leuys
fowlys hym fedde · fele wyntrys wyþ-alle
tyl he foundyd frerys · of austynes ordre

¶ Poul after his p(re)chynge · panyers he made
and wan wyþ his handys · that his wombe neded

¶ Peter fischid for his food · and his felaw Andrew
somme þey sothyn & su(m)me soldyn · and so they lyued boþe
and also marye magdalene · by mores lyuyd and dewys
ac most þurgh deuociou(n) · and mynde of god almyghty ·

¶ I schuld nougth þis seuene dayes · syggen hem alle ·
that lyuedyn þus for our lordys loue · many longe ȝerys
ac ther ne was lyou(n) no lup(ar)d · þat on laundys wentyn ·
neyther bere ne bore · ne other best wylde ·
