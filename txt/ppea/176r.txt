the loue þat lyeþ yn his herte · makeþ hym lygth of speche ·
and is compaygnable and confortatyf · as cryst byt hym-sylue ·
Nolite fieri sicut ypocrite tristes · & c(etera)

¶ For y haue seyn hym yn selk⟦e⟧ and sumtyme yn russat
boþe yn gray and yn grys · and yn gult harneys
and als gladlych he it gaf⟦e⟧ to gomes þat yt nedyde

¶ edmund and edward · boþe were kynges
and seyntes y-set · ⟦...⟧\for/ charyte ⟦...⟧\hem/ folw⟦....⟧\ede · /

¶ y haue seyn charite also · syngyn and redyn ·
rydyn and rennyn · yn raggyd wedys ·
ac byddynge as beggers · behelde y hym neu(er)e
ac yn ryche robys · rathest he walkeþ ·
y-callyd and y-crymylyd · and his crowne y-schaue
and yn a frerys frocke · he was foundyn onys
ac it is fern a-goo · yn seynt Fraunceys tyme
yn þat secte seþþe · to selde haþ he be knowyn ·
ryche men he recomendeþ · and of her robes takeþ
that wiþ-outyn wyles · ledeth her lyues
Beatus est diues qui · & c(etera) ·

¶ In kynges court he comeþ ofte þ(er)e þe conseyl is trewe
ac ȝif coueytyse be of þe cou(n)seyl he woll nougth come þ(er)ynne
yn court amonges iapers · he comeþ nougth but selde
for braulynge and bacbytynge · and berynge of fals wytnes

¶ In þe constorye byfore the co(m)missarye · he comeþ nougth full ofte
for her lawe dureþ ouer longe · but ȝyf þey lacchen syluer
and matrymoyne for moneye makyn and vnmakyn ·
and þat conscyence and cryst · haþ y-knytt faste
þey vndon it vnworþyly · þe doctors of lawe ·

¶ Ac y ne lacke no lyf⟦e⟧ · but lord amende vs alle ·
and gyue vs grace goode god · charite to folwe
for who-so mygth mete wyþ hym · such maneres hym eyles
neyþ(er) he blameþ ne banneþ · bosteþ ne preyseþ
lackeþ ne loseþ · ne lokeþ vp sterne
craueþ ne coueyteþ · ne cryeþ after more
In pace inidipsum · dormia(m) & requiescam & c(etera) ·

¶ The moste lyflode þat he lyueþ by · is loue yn goddys passiou(n)
neyþer he byddeþ ne he beggeþ · ne borweþ to ȝelde
mysdoiþ he noman · ne wyþ his mowþ greueþ ·

¶ Amonges crystyn men · þis myldenesse schulde laste
yn alle man(er)e angres · haue þis atte herte ·
