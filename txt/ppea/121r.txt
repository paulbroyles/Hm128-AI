Thanne drede wente wyghtly · and warnede fals
And bad hym fle for fere · and his felawes alle

¶ Fals for fere · fley⟦.⟧ to the freres
and gyle dooþ hym forto go  agaste forto deye
ac marchauntes metten wyth hym  and maden hym abyde
And byschetten hym in here schoppes · to schewen here ware
Apparayleden hym as app(re)ntys · the peple to serue

¶ Full lyg\h/tly lyere tho · lepe awey thanne
Lurkynge thorough lanes · lugged of manye
he was nawhare welcome · for his manye tales
Ou(er)al y-hunted · ⟦...⟧\& y/hote trusse
Tyl p(ar)deners hadden pyte · and pulled hym to house
They wuschen hym and wypten hym · and wounden hym in clothes
And senten hym wyth seles · on sonendayes to cherche
And ȝaf⟦.⟧ p(ar)doun for pans · pound⟦e⟧-mele aboute

¶ Thanne loureden leches · and lettres they sente
That he schulde wonye wyth hem · watres to loke
Spycers spooken wyth hym · to aspyen here ware
For he coude ⟦..⟧\on/ here craft⟦e⟧ \·/ and knew⟦e⟧ manye go(m)mes ·

¶ Ac menstrals and messageres metten wyth hym ones
And helden hym an halfe ȝere and enleuene dayes

¶ Freres wyth here fayre speche · fecched hym thennes
and for knowynge of comers · copeden hym as a frere ·
Ac he hath leue to lepen oute · as ofte as hym lyketh ·
And is welcome wha(n)ne he woll · and woneth wyth hym ofte ·

¶ Alle fledden for fere · and flowen into hernes
Saue mede the mayden · nomo dursten abyde
Ac trewly to telle · sche trembled for drede
And wepte and wronge · whan sche was attached

Passus tercius de visione ·
[*n*]
NOw⟦e⟧ is mede the mayde · and nomo of hem alle
wyth Bedelles and wyth ⟦..⟧\ba/ylyfs · brougth bifore the kynge
The kyng⟦e⟧ callede a clerk⟦e⟧ · ne can y nougth his name
To take mede the mayde · and make here at ese
I schall assaye here my-selfe  and so⟦...⟧\þli/ appose
what man vpon molde · that here were leueste
And ȝif sȝe wurche by wytt⟦e⟧\./ and my wyll folowe
y wol forȝyue hyre this gylt⟦.⟧ \./ so me god helpe

¶ Curteysly the clerk⟦e⟧ thanne · as the kynge hyȝte
Tooke mede by the myddel · and brougth hire into chambre
