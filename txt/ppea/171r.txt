for may no derþe ben hem dere · drouhte ne wete
ne neyþ(er) hete ne hayle · haue þey her hele
of þat they wyln and wolde · wanteth hem nougth here ·
ac þe poore peple þy p(ri)soners · lord yn þy pyt of myscheefe
conforte þoo creatures · that moche care suffren
þurgh derþe þurgh drouht · all her dayes here
woo yn wynt(er) tymes · for wantynge of clothes
and yn somer tyme selde · soupyn to þe fulle
conforte thy carefull · cryst yn thi rycches ·
for how þu confortedest alle · creatures · clerkes bere wytnes
Conu(er)timini ad me & salui eritis · & c(etera)

¶ Thus in genere · of gentryes · (ihesu) cryst seyde ·
to robbers and to reuers · to ryche and to pouere
thu taughtest hem yn þe trynyte to take bapteme ·
and be clene þurgh þat crystnynge · of alle kyn synnys
and vs fell þurgh folye · to falle yn synne after
confessiou(n) and knowlechynge and crauyng thi mercy
schulde amende vs as many sythes · as man wolde desyre
and ȝif þe pope wolde plede her-aȝen · & punysch vs yn conscyence
he schulde take þe acquietaunce as quyk · & to þe quede schewe it ·
Pateat & c(etera) q(uo)d ad passionem domini · & c(etera)
And puttyn of so þe powke · and p(re)uyn vs vndyr borwe

¶ ac the p(ar)chemyn of this patent · of pou(er)te be moste
and of pure pacyence · and parfyt byleeue
of pompe and of pryde · þe p(ar)chemyn dec⟦......⟧\owrith/ ·
and p(ri)ncipallyche of alle peple · but they ben pou(er)e of herte
elles is al yn ydel all that euere we wryte
pat(er) nostres and penaunces · and pylgrymage to rome ·
but our spenses and spendynge · spryngen of a trewe welle
elles is ⟦is⟧ all our labour lost loo how men wryteth ·
yn fenestres att þe frerys · ȝif fals be þe fundament
forþy crystyn men schulde ben yn comou(n) ryche ·
noon coueytous for hym-sylue · yn harmyng of his neyhbour

¶ For þe seuyn synnes þat þ(er)e ben · assaylen vs euere
the fende folweþ hem alle · and fondeþ hem to helpe
ac wyþ rycches that rybauud · rathest men bygyleth ·
for þere þat rycches regneþ · reuerence folweth ·
and that is plesaunt to pryde · yn pouere and yn ryche
and þe ryche is reu(er)ensid · by resou(n) of his rycches
there þe pouere is put byhynde · & p(ar)aduenture can more ·
