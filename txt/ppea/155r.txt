rather than to baptyse barnys · that byn catecomlynges
baptysynge and buryynge and bothe full nedyfull

¶ Ac moche more meretorye · me thynkeþ is to baptise ·
for a baptysed man may · as þese maystres telleþ
thurgh contrycyon come · to þe hyȝe heuene
\Sola contric(i)o delet p(e)cc(atu)m · /
ac a barn⟦e⟧ wyth-oute bapteme · may nougth so be sauyd
Nisi quis renatus fuerit · & c(etera)
looke ȝe lettryd men · wher y lye or do nougth ·

¶ And lewte lokyd on me · and y louryd aftur
wherfor lourest thu q(uod) lewte · and lokyd on me harde ·
¶ If y durste q(uod) y amonges men · this metels a-vowe ·
ȝis by pet(er) and by poule q(uod) he · & tooke hem bothe to wytnesse ·
Non oderis Fratres secrete in corde tuo · sed publice argue illos · & c(etera) ·

¶ They woln a-legge also q(uod) y · and by the gospel p(re)uyn ·
Nolite iudicare quemq(ua)m · & c(etera) ·

¶ And wherof serueth lawe q(uod) lewte · ȝif no lyf vndurtook yt ·
falsnesse ne faytrye · for sumwhat þe apostle seyde ·
Non oderis fratrem · and yn þe saut(er) also · seyþ dauid þe p(ro)phete ·
Existimasti iniq(ue) quod ero tui similis · & c(etera)

¶ It is licitu(m) for lewyd men · to synge the sothe ·
yf hem lykeþ and luste · echa lawe it graunteth ·
except p(er)sou(n)s and p(re)estys · and p(re)lates of holy cherche
yt falleþ nougth for þat folk⟦e⟧ no talys to telle
thouȝ þe tale were trewe · and it touche synne
¶ Thyng þat all þe world⟦e⟧ wot⟦e⟧ · wherfor schuldest thu spare
to redyn it yn retoryke · to arate dedly synne
ac be thu neu(er) þe furste þe defaute to blame ·
þowȝ þu see euyl seye it nougth furst · be sory it nere amendyd
no þyng⟦e⟧ þat is p(ri)ue · publysche it neuere
no neyþ(er) for loue laud yt nougth · ne lacke it for enuye
Parum lauda · vitup(er)a p(ar)cius · & c(etera) ·

¶ he seith sooþ q(uod) scrypture tho · and scyppyd an hiȝe and p(re)chid ·
ac þe mater þat sche meuyd · ȝif lewde men yt knewe ·
the lasse as y leue · louyn it they wolde ·

schall neuyr chalengynge · no chydynge · chastyse aman so sone ·
as schame and schende hym · and schape hym to amende ·
for late a dronkyn daffe · yn a dyke falle ·
lat hym lygge loke nougth on hym · tyl hym lust to ryse ·
for þowȝ reson rebukyd hym þanne · it nere but pure synne ·
ac whan nede is nymeþ hym vp · for doute laste he sterue ·
