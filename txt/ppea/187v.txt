Si linguis hominu(m) loquar · & c(etera)

¶ Forþy beþ waar ȝe wyse men that wyþ the world deleþ
þat ryche ben and resoun knoweþ · rewleþ wel ȝowr sowle ·
beþ nougth vnkynde y counseyle ȝow · to ȝowr euencristene
for many of ȝow ȝe ryche men · by my sowle men telleþ
ȝe brenne but ȝe blase nougth · þat is a blynd bekene ·
Non om(n)is qui dicit d(omi)ne d(omi)ne intrabit · & c(etera)

¶ Diues dyed dampned · for his vnkyndenesse
of his mete and of his moneye · to men þat it neded ·
eche aryche y rede · reward at hym take
and gyue ȝowr good to þat god · þat grace of aryseþ
for þ⟦..⟧\ey/ þat ben vnkynde to h⟦..⟧\yse/ · hope y noon other ·
but þey dwelle þere diues is · dayes wyþ-owtyn ende

¶ thus is vnkyndenesse · þe contrarye þat quencheþ as it were
þe grace of þe holygoost⟦e⟧ goddys owen kynde
for þat kynde doiþ vnkynde fordoiþ · as þese cursyd theuys
vnkynde crystyn men · for coueytyse and envye ·
sleeþ aman for his moebles · wyþ mowþ or wyþ hondys
for þat þe holygoost haþ to kepe · þe harlottes destruyeþ
the whiche is lyf and loue · þe leye of mannys body

¶ for eu(er)y good man may · belyknyd to a torche ·
or elles ynto atap(er) · to reuerence the trynyte
and who-so morþereþ a good man · me þynkeþ by myn ynwytt
he fordoiþ þe leuest lygth · þat our lord louyeþ

¶ Ac ȝet yn many moo maneres · men offendyn þe holy gost
⟦...?...⟧\ac þis is þe wurste/ wyse · that eny wygth mygthe
synnyn aȝen seynt spuryt · assentyn to destruye
for coueytyse of enykyn þyng · þat cryst dere bougthe
þat wykkydlyche and wyldfullyche · wolde mercy anyentyce
Innocence is next god · and nygth and day cryeþ
vengeaunce vengeaunce foȝyue be it neu(er)e ·
þat schent vs and schad our blood · forschapte vs as it were
vindica sanguinem iustorum · & c(etera)

¶ Thus vengeaunce · vengeaunce · verrey charyte askeþ
and seþþe holycherche · and charite · chargeþ þys sore
leeue y neu(er)e that owr lord wyll loue · þat charyte lackeþ
ne haue pyte for any prayere · there that he pleyneþ

¶ y pose y hadde synnyd so · and schulde nougth dyȝe
and now am y sory þat y dude so · seynt spirit þus a-gylte
confesse me and crye his grace · god þat alle made ·
