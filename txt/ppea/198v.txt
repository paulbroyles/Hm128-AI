and of al holy wrytt · he made a roof after ·
and called þat hous vnyte · holycherche on englisch ·
and whan þis dede was don · grace dyuysid ·
a cart higth crystendoom · to carye peris scheuys
and gaf hym caples to his carte · contrissiou(n) and confessiou(n)
and made p(re)esthod heyward · þerwhile hym-sylf wente
als wyde as þe world is · wyþ peris to tylye trewþe ·

¶ Now is peris to þe plough · and pryde it aspyed ·
and gadred hym a gret oost · for greuyn he þynkeþ
conscience and alle crystene · and cardynall vertues
blowe hem dou(n) and breke hem · and byte a-two þe mores ·
and sente forþ surquydous · his sergeaunt of armes ·
and his spye spille loue · speke euyll behynde ·

¶ Thise two comen to conscyence · and to crystyn peple ·
and toldyn hem tydynges · þat tyne þey schuld þe sedys ·
þat peris þere hadde sowyn · þe cardynall vertues
and peris bierne worþ ybroke · and þey þat ben yn vnyte
schull come owt and conscyence · and ȝowr two caples ·
confessiou(n) and contriciou(n) · and ȝowr cart þe byleeue
schall be colowryd so queyntly · & keu(er)ed vnder owr sophestrye ·
þat conscyence schall nougth · knowe by contriciou(n)
ne by confessiou(n) · who is crystyn or hethen
ne no maner marchaunt · þat wyþ money deleþ ·
wheþ(er) he wynne wyþ rygth · wyþ wrong or wyþ vsure ·

¶ wyþ such colours and queyntise · comeþ pryde y-armed ·
wyþ þe lord þat lyueþ after · the lust of his body
to wastyn on welfare · and on wycked kepynge
all þe world yn a while · þurgh owr wytt q(uod) pryde ·

¶ Quod conscyence to alle crystne tho · my cou(n)seyl is to wende ·
hastyly into vnyte · and holde we vs there ·
and prayȝe we þat a pes were · yn peris bierne þe plough-man ·
for wytterly y wot well · we beþ nougth of strengþe ·
to gon a-geyn pryde · but grace were wyþ vs ·

¶ And þa(n)ne cam kynde wytt · conscyence to teche ·
and cryed and comaunded · alle crystene peple ·
forto delue and dyke · depe abowte vnyte ·
þat holycherche stood yn vnyte · as it a pyle were

¶ Conscyence commaunded þoo · alle crystne to delue ·
and makyn a moche moot · þat mygth ben a strengþe ·
to helpyn holy cherche · and hem þat it kepeþ ·
