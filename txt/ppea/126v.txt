y dare nougth for drede of hem · fygth ne chyde
he borowed of me baȝard⟦e⟧ and brougth hym neu(er)e aȝen
ne no ferþynge therfore · for ougth y couthe plede
he manteneth his men · to morthre myn hewen
forstalleth my markett(es) · and fyȝteth in my chepynge
and breketh vp my bernys doore · and bereth a-wey my whete
and taketh me but a tayle for ten quarters otys ·
ȝett⟦e⟧ he beteth me therto · and lyggeth by my mayde
y am nougth so hardy · for hym · vnnethe forto loke

¶ The kynge knewe he seyde soth · for conscyence hym tolde
that wrong⟦e⟧ was a wykked lyfte · and wrougth moche sorowe
wrong⟦e⟧ was affered thanne · and wysdome he sougth\e/
to make pes wyth his pans · and p(ro)fred hym manye
and seyde hadde y loue of my lorde · the kynge · lytyl wolde y recche
thouh⟦e⟧ Pes and his power · pleyned\e/ hem ⟦.⟧euere

¶ Tho wente wysdome · and sere wareyne the wytty ·
for that wrong⟦e⟧ hadde wrougth · so wykked a dede
and warnyd wrong⟦e⟧ wyth suche a wys tale
who-so werketh by wylle · wratthe maketh ofte
y seye it by my-selfe · thu schalt⟦e⟧ yt wel fynde
but ȝif mede it make · thy myscheefe ys vppe
for bothe thy lyf⟦e⟧ and thy londe lyeth in his grace

¶ Thanne wowed wrong⟦e⟧ wysdome ful ȝerne
to make his pes wyth his pans · handydandy payed

¶ wysdome and wytte thanne · wenten to-gydres
and tooken meede wyth hem · mercy to wynne

¶ Pes putte foorth his hed⟦e⟧ · and his panne blody
wyth-outen gult⟦e⟧ · god ytte wot⟦e⟧ gat⟦e⟧ y this scathe
conscyence and the comune · knewen the sothe
ac wysdome and wyt⟦te⟧ · weren abowte faste
to ou(er)come the kyng⟦e⟧ · wyth catel ȝif they mygth\e/

¶ The kyng⟦e⟧ swoor⟦e⟧ by cryst⟦e⟧ · and by his crowne bothe
that wrong⟦e⟧ for his werkes · schulde wo tholye
and comawnndede a cunstable · to caste hym in yrens
and late hym nougth this seuene · ȝere · sene his feet ones

¶ God wote quod wysdome · that were nougth the beste
and he amendes mowe make · leteth ⟦...?...⟧\hym meynpris/ haue
and be borow⟦e⟧ for his bale · and beggen hym boote
and so amende that is mysdo · and euermore the bettre

¶ wytt⟦e⟧ accorded therwyth · and seyde the same ·
