that ys ⟦....⟧\loue/ \þi/ lord god · leuest abouen alle
and aftur alle crystene creatures · yn comou(n) echeman othre
and þus bylongeth to louye · that leueth to be sauyd
and but we don þus yn dede · er the day of dome
It schall bysyttyn vs fulsour · þe syluer þat we kepyn ·
and our barkes þat motthes etyn · and seen beggers go nakyd ·
or delytyn yn wyn · and wyldefoul · and woot eny yn deffaute

¶ for euery crystene creature · schulde be kynde to othre
and syþþen heþen to helpe · yn hope of amendemente
god hoteþ hyȝe and lowe · þat noman hurte othre
and seith sle nougth þat semblable · is to my owen lyknes
but ȝif y sende þe sum tokne · and seyth non mecaberis
ys sle nougth but suffre · and all for the beste
y schall punysche hem yn purgatorye or ⟦.⟧\i/n the pyt of helle ·
eche man for his mysdedes · but mercy it lette

¶ This is a long⟦e⟧ lessou(n) q(uod) y · and lytyl am þe wysere ·
wher dowel is or dobet · derkly ȝe schewyn ·
many tales ȝe tellyn · þat theologye it lerneth ·
and þat y man maad was · and my name ⟦........⟧\entryd · /
yn þe legende of lyf⟦e⟧ · long⟦e⟧ or y were
or ellys vnwrytyn for sum wykkydnesse · as holy wryt wytnesseþ
Nemo ascendit ad celum · nisi qui de celo discendit · & (etera) ·
¶ I leue it wel q(uod) y be our lord · & on no lettrure bettre
for salamon the sage · that sapyence taugthe
god gaf hym grace of wytte · and alle his goodes aftur
he demyd wel and wysly · as holy wryt telleth
arystotle and he · who wyssyd men bettre
maystres of goddes mercy · techyn men and p(re)chyn
of her woordes þey wyssyn vs · for wysest as ⟦.⟧\i/n her tyme
and all holycherche holdeth · hem boþe y-dampnyd ·
and ȝif y schulde werke by her werkes · to wy(n)ne me heuene ·
that for her werkes and wytt · now cometh yn peyne ·
than wrougth y vnwysly · what-so-eu(er)e ȝe preche ·

¶ Ac of fele wytty yn feyth · lytyl ferly y haue ·
thowȝ he gost be vngracyous · god forto plese
for many men on þys moolde · more settyn her hertes
yn good þan yn god · forþy hem grace fayleth ·
at her most myscheef · whan þey schul þe lyf lete
as salamon dude and suche oþre · þat schewdyn gret wyttes
ac her werkes as holy wryt ⟦.....⟧\seyth/ · were eu(er)e þe contrarye ·
