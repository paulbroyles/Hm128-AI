wyþ gyle thu hem gete · a-geyn alle resoun ·
for yn my pal⟦a⟧\e/ys p(ar)adys · ⟦y⟧\y/n p(er)sone of an addre
falsly thu fettest there · thyng þat y louede

¶ Thus ylyk⟦.⟧ a lusard · wyth a lady visage ·
þe⟦......⟧\efliche/ thu me robbedest · þe old lawe g(ra)unteþ
þat gylours be bygyled · and þat is good resou(n)
Dentem pro dente · & oculu(m) pro oculo · & c(etera)

¶ Ergo sowle schal sowle quyte · and synne to synne wende
and al þat man haþ mysdo · y man woll amende
membre for membre · by þe old lawe was amendys
and lyf for lyf also · and by that lawe y cleyme it
adam and alle his yssue · at my wylle her-after
⟦...?...?...⟧\& þ(a)t deþ in/ hem fordede · my deeþ schall releeue ·
and boþe quykene and quyte · þat queynt was þurgh synne
and þat grace gyle destroye ⟦...?...⟧\ · · · / good feiþ it askeþ

¶ Soo leeue y nougth · quod lucifer · þat aȝen þe lawe y fecched hem ·
but by rygth and by resou(n) · y raumsome here my lyges
Non veni soluere legem sed adimplere · & c(etera)

¶ Thu fettest myne yn my place · aȝenst alle resou(n)
falslyche and felonouslyche · good feiþ me it tauȝte ·
to recouere hem þurgh raunceou(m) · & by no resou(n) ellys
so þat þurgh gyle thu hem gete · þurgh grace þey ben wonne
thow lucyfer yn lyknesse · of a lyther addre ·
gotest by gyle · thoo that god louede ·

¶ And y in lyknesse of a lede · þat lord am of heuene
gracyously þy gyle haue quyt · goo gyle aȝen gyle
and as adam and alle · thrugh a tree deyedyn
adam and alle þurgh a tree · schull turne aȝen to lyue
and gyle is bygyled · and yn his gyle fallyn
Et cecidit in foueam qua(m) fecit · & c(etera)

¶ Now bygynneþ thy gyle · ageyn þe to turne
and my grace to growe · ay gretter and wyddere ·
the bytternesse þat thu hast browe · browk it þy-sylue ·
that art doctour of deeþ · drynk that thu madest

¶ For y þat am lord of lyf · loue is my drynke ·
and for þat drynke to-day · y deyed vpon erthe ·
y faugth so me thrusteþ ȝit · for mannys sole sake ·
may no drynke me moyste · ne my thurst slake ·
tyl þe vendage falle · yn the vale of Iosaphath
that y drynke rygth rype muste · resurecc(i)o mortuor(um)
