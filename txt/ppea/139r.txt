and many a begger for benys · buxum was to swynke
and eche poore man wel apayd⟦e⟧ to haue pesyn for his huyre
and what peers prayde hem to do · as preste as a sperhauk
and þerof was peris proude · and put hem to werke
and ȝaf hem mete as he mygth aforthe · and mesurable huyre

¶ Thanne hadde peers pyte · and prayde hungor to wende
home yn-tyl his owne ȝerde · and holdyn hym there
for y am wel a-wroke of wastours · thorow thy mygth
ac y praye the or thu passe · q(uod) peers to hungour
of beggers and of bydders · what beste ben to done
for y wote wel be thu went⟦e⟧ · they wyln don full ylle
for myscheef it maketh · they beth so meke nowthe
and for defaute of her food · this folk⟦e⟧ is at my wylle
they are my blody bretherne · quod peers for god b⟦..⟧\ow/gth vs alle
treuthe taugth me ones to louen hem echone
and to helpen hem of alle thyng⟦s⟧ · ay as hem nedyd ·
and now⟦e⟧ wolde y wyten of the · what were the beste
and how⟦e⟧ ⟦he⟧\y/ mygth amaystryen hem · and make hem to werche

¶ Here now⟦e⟧ q(uod) hongour · and hold⟦.⟧ it for a wysdome
bolde beggers and bygge · that mowyn her breed byswynke
wyth houndys brede · and hors brede · holde vp her hertys
abayte hem wyth benys · for bolnynge of her herte
and ȝif the gomes grucche · bydde hem go swynke
and he schal sowpe swettere · whan h\e it haþ/ deseruyd ·

¶ And ȝif thu fynde any frek⟦e⟧ that fortune hath apeyryd
or eny maner febul man · fonde thu suche to knowe
conforte hym wyth thy catel · for crystes loue of heuene
loue hem and lene hem · so lawe of god techeth ·
Alter alterius onera portate · & c(etera)

¶ and al manere of men · that thu mygth aspye
that nedy ben and nougthty · helpe hem wyth thy goodes
loue hem and lakke hem nougth · and lat⟦e⟧ god take the vengeaunce
thouȝ they done euele · lat god y-wurthe
Michi vindictam & ego retribuam · & c(etera)

¶ And ȝif thu wolt⟦e⟧ be gracyous to god · do as the gospel techeth ·
and byloue th⟦.⟧\e/ among⟦e⟧ lewyd m⟦.⟧\e/n · so schalt thu lacche grace
Facite vobis amicos de mammona iniquitatis · & c(etera)

¶ y wolde nougth greue god q(uod) peris · for all the good on grounde
mygth y synneles do as thu seyst⟦e⟧ · seyde peris thanne

¶ Ȝee y behote the quod hungor · or ellys the byble lyeth ·
