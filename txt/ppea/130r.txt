¶ y am Wratth quod he · y was sumtyme afrere
and the couent(es) gardynere · forto graffyn ympes ·
on lymytours and on lystres · lesyng(es) y ympyd ·
tyl þey beeryn leues of lowe speche lordes to plese ·
and syþþen they blosmyd abrod⟦e⟧ · in boure to here schryftes ·
and now⟦e⟧ is fall þ(er)of a fruyt⟦e⟧ · that folk⟦e⟧ haue wel leuere
schewen here schryfte to hem · that schryuen hem to here p(ar)sou(n)s ·
¶ And now⟦e⟧ p(ar)sou(n)s haue p(ar)seyued · that freres p(ar)tyn wyth hem
these po⟦...⟧\sse/ssours p(re)che · and dyspraue freres ·
and Freres fynde hem in deffaute · as folke bere wytnesse
that whan they p(re)che the peple · yn many places aboute
y wratthe walke wyþ hem · and wysse hem on my bokes ·
thus þey spekyn of my spyrtualte · that eythur despyseth oþ(er) ·
tyl they ben boþe beggers · and by spyrtualte lyuen
or ell(es) alle ryche · and rydyn aboute
y wratthe reste neu(er)e · that y ne muste folowe
these wykked folke · for suche is my grace
¶ I haue an Aunte to Nonne · and an abbesse bothe ·
here were leuere · swowe or swelte · þan suffre eny peyne
y haue ben kook⟦e⟧ in here kechene · and þe couente seruede
many month⟦..⟧\es/ · wyth hem · and wyþ monkes bothe
y was þe pryoresses · potag(er) · and othur poore ladyes ·
and made iowtes of ianglynge · that dame Iohane was bastard ·
and dame claryce a knyht(es) douht(er) · a cokewald was her syre ·
for sche hadde child⟦e⟧ in chyrye-tyme · all oure chaptre yt wyste
of wykked woordes in wraþþe · y here wurtys made
tyl thu lixte and thu lixte · lopen oute atte ones ·
and eyþ(er) redyly hytte oþer · vndyr the cheke
hadde þey had⟦e⟧ knyues by cryst⟦e⟧ · eyþer hadde kylled oþ(er)
¶ Seynt⟦e⟧ Gregory was a good pope · and hadde a good forwyt
that no p(ri)oresse were p(re)este · for that he ordeynede
they haddyn tha(n)ne ben ⟦..⟧\in/fames · the ferste daye
they can so euyl helye conseyl · whan they ben agreued ·
¶ Among⟦e⟧ monkes y mygth be · ac many tymes y schonye
for the⟦n⟧\r/ ben many felle frekes · myne feres to aspye ·
boþe pryoure and suppryour · and oure pat(er) abbas ·
and ȝif y telle any tales · they taken hem to-gydres ·
and done me faste Frydayes · to brede and wat(er) ·
and chalenged in the chaptre-hous am y · as yt were a childe
and balaysed on the bare ers · and no breeche bytwene ·
