¶ Iunior fui etenim senui · & non vidi iustu(m) derelictu(m)
 nec semen eius querens panem · & c(etera) ·

¶ For ȝe lyuyn yn no loue · ne no lawe holde
many of ȝow ne wedde nougth · the womman that ȝe wyth delyn
but as wylde bestes wyth wehe · wurthyn vp and wurchyn
and bryngeþ foorth barnes · bastardes that men calleth ·
or the bakke or sum bone · he breketh yn his ȝouthe
and syþþyn gon faytyn wyth ȝoure fauntes · for euermore aftur
ther is more mysschape peple · amonge these beggers ·
than of alle man(er) of men · that on this molde reignyn
and they that lyuen thus her lyf⟦e⟧ mown lothe the tyme
that eu(er)e thei were men wrougth · whan they schull hennys fare

¶ Ac olde men and hore · that helpeles ben of strenkthe
and wymmen wyth childe · that werchen ne mowe
blynde and bedred · and brokyn her membrys
that takyn these myschefes · as meselles and othre
han as playn p(ar)doun · as the ploughman hym-syluyn ·
for loue of here lowe hertys · oure lorde hath hem grauntyd ·
her penaunce and her purgatorye · here on this erthe ·

¶ Peris quod a p(re)est tho · thi p(ar)doun muste y rede
for y woll construe eche clause · and kenne it the on englysch ·

¶ And peers at his prayer · the p(ar)doun vnfoldeth
and y byhinde hem bothe · byhulde all the bulle
al yn two lynes it lay · and nougth a lefe more
and was wryten rygth thus · yn wytnesse of trewthe ·
Et qui bona egerunt · ibunt in vitam et(er)nam · & c(etera) ·
Qui vero mala in ignem eternu(m) · & c(etera) ·

¶ Peter q(uod) the prest tho · y can no pardou(n) fynde
but do wel and haue wel · and god schall haue thi sowle
\and do euele and haue euele · hope thu non oþer/
\but after þy deþ-day · the deuyl schall haue þy sowle/
\and peris for pure tene · pullyd it a-twynne/
\and seyde · si ambulauero in medio vmbre mortis/
\non timebo mala q(uonia)m tu mecu(m) es · & c(etera)/

\¶ I schal cese of my sowyng quod peris · & swynke nougth so harde/
\ne abowt my bely ioyȝe · so besy be nomore/
\of prayers and penaunce · my plough schal ben her-after/
\and wepyn whan y schuld slepyn · þowȝ whetebrede me fayle/
\þe p(ro)phete his payn eet · yn penaunce and yn sorowe/
\by þat þe sauter seiþ · so dedyn oþer manye/
\þat louen god lely · his lyflode is full esy ·/
