¶ How schall y come to catel so · to cloþe me and fede

¶ And thu loue lely quod he · lacke schall the neuere ·
mete ne worldly mede · while þy lyf lasteþ ·

¶ And þere by counseyl of kynde · y comsid to rome ·
þurgh contriciou(n) and confessiou(n) · tyl i come to vnyte ·
and þere was conscyence constable · crystne to saue
and beseged soiþly · wyþ seuene grete gyauntes
þat wyþ anticryst heldyn · harde aȝen conscience ·

¶ Slewþe wyþ his slynge · an hard sawt he made ·
prowd p(re)estes comen wyþ hym · mo than a thowsand ·
yn paltokes and pyked schoes · and pissers longe knyues
comen aȝenst conscience · wyþ coueytyse þey heldyn

¶ By mary quod a ma⟦e⟧\n/sed p(re)est · of þe march of yrlond
y counte nomore conscience · by so y cacche syluer
than y do to drynke · a draugth of good ale
and so seydyn sixty · of the same contre ·
and schottyn aȝen wyþ schot · many schef of oþes
and brode hoked arwes · goddys herte and his nayles
and haddyn almost vnyte · and holynesse adou(n) ·

¶ Conscyence cryed help clergye · or elles y falle
þurgh inp(ar)fit p(re)estes · and p(re)lates of holycherche

¶ Freres herdyn hym crye · and comen hym to helpe
ac for þey cowde nougth well her crafte · conscyence forsoke hem ·

¶ Nede neiȝghed tho ner · and conscyence he tolde ·
that þey come for coueytyse · to haue cure of sowlys
and for þey arn pou(er)e · p(ar)aduenture for pat(ri)moigne þey fayle ·
they wollen flatere and fare wel · folk that ben ryche
and siþen þey chosen chele · ⟦...⟧\and/ chaytyf pouerte ·
late hem chewe as þey chose · and charge hem wyþ no cure
[*i(d est) sepius*]
for lymer he lyeþ · þat lyflode moot begge
þa(n) he þat labowreþ for lyflode · and leneþ it beggeres
and syþen freris forsoke · þe felicite of erþe
lat hem be as beggeres · or l⟦y⟧\e/ue by aungeles foed ·

¶ Conscyence of þis counseyl þo · comsid forto lauhe
and curteysly conforted hym · and callyd alle freres
and seyde syres soiþly · welcome be ȝe alle ·
to vnyte and holycherche · ac on þyng y ȝow p(ra)ye ·
holdeþ ȝow yn vnyte · and haueþ none enuye ·
to lered ne to lewyd · but lyueþ after ȝowr rewle ·
and y woll be ȝowr borwe · ȝe schull haue bred and cloþes ·
