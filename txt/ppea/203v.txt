and oþer necessarijs ynowe · ⟦..⟧\ȝow/ schal⟦t⟧ no þynge fayle
wyþ that ȝe leue logyk · and lerneþ forto louye
for loue lafte þey lordschipe · boþe lond and scole
frere fraunces and d(omi)nik · forloue to be holy ·

¶ And ȝif ȝe coueyten cure · kynde woll ȝow teche ·
þat yn mesure god made · alle maner thynges
and sette it at a certeyn · and at a syker noumbre ·
and nempnyd names newe · and noumbred þe sterrys
Qui numerat multitudinem stellaru(m) & om(n)ib(us) eis · & c(etera)

¶ kynges and knyȝtes · that kepyn and deffendyn ·
han offyceres vnder hem · and eche of hem a certeyn
and ȝif þey wage men to werre · þey wryten hem yn noumbre
alle oþer in batayle · ben y-holde brybours
pylowres and pykeharneyses · yn eche a place y-cursid ·
wol no tresorer hem paye · trauayle þey neu(er)e so sore ·

¶ Monkes and monyals · and alle men of relygiou(n)
her ordre and her reule wole · to han a certeyn noumbre ·
of lewyd and of lered · þe lawe it woll and axeþ
a certeyn for a certayn · saue only of freres ·
forþy q(uod) conscience by cryst · kynde wytt me telleþ
yt is wyckyd to wage ȝow · ȝe wexen owt of noumbre
heuene haþ euene noumbre · and helle is wyþ-owt noumbre ·
forþy y wolde wytterly · þat ȝe were yn þe registre ·
and ȝowr noumbre vnder notarye sygne · & neiþ(er) mo ne lasse ·

¶ Enuye herde þis · and heet freres go to scole ·
and lerne logyk and lawe · and eke contemplaciou(n)
and p(re)che men of plato · and preuyn it by seneca ·
that alle þynges vnder heuene · auȝten to be in comune ·

¶ And ȝit he lyeþ as y leeue · þat to þe lewyd so p(re)cheþ
for god made to men a lawe and moyses it tauȝte ·
Non concupisces rem p(ro)ximi tui · & c(etera)

¶ And euyl is þis yholde · yn p(ar)isches of englond
for p(er)sou(n)s and p(ar)isch prestes · þat schulde þe peple schryue
ben curatours callyd · to knowe and to hele
alle that ben her p(ar)ischenys · penaunce to enIoyne ·
and schuldyn be a-schamyd · in her schryft · ac schame makeþ hem wende ·
and fleen to þe freres · as fals folk to westmynst(er)
þat borweþ and bereþ it þyder · and thanne byddeþ frendys
ȝerne of forȝyuenesse · or lenger ȝeres lone

¶ Ac while he is in westmynstre · he woll be bifore
