samuel schall sle hym · and saul schal be blamyd
and dauid schall be dyademyd · and dawntyn hem alle
and one crystene kynge · kepyn hem alle
Schal namore mede be mayster · as sche ys nouthe
ac loue and lownesse · and leauute to-gydre
these schulle be maystres · on molde · trewthe to saue
and who trespaceþ aȝen treuthe · or takeþ aȝen his wylle
leaute schal done hym lawe · and no lyfe elles ·
schall none sergeaunte for here seruyce · were a selken howue ·
ne no pelure in his clooth · for pledynge atte barre
mede of mysdoers · maketh manye lordes ·
and ouer lordes lawes · rewleþ the rewmes

¶ Ac kynde loue schal come ȝette · and conscyence to-gydres
and make of the lawe a laborer · suche loue schal aryse
and suche a pes amonge the peple · and a p(ar)fyte trewþe
that iewes schul wene in here wytte · and wexen glade
that moyses or messyas · be comen into this erthe
and haue wondre in here hertys · that men beth so trewe

¶ Alle that beren bazelard · brode swerd⟦e⟧ or launce
axe other hachet · or eny wepne elles ·
schall be demyd to the deeth · but he do yt smythye
ynto sykel or sythe · to schare or to cultur ·
Conflabunt gladios suos · in vomeres · &c(etera) ·

¶ Eche man to pleye wyth a plouwh · pykoyse or spade
spynne or sprede donge · or spylle hym-selfe wyth slowthe

¶ Preestes and p(ar)souns · wyth placebo to hunte ·
and dynge vpon dauid · eche daye tyl eue ·
Huntynge or haukynge · ȝif eny of hem yt vse
his boste of his benefys · woll be bynomyn hym aftyr
schall neu(er)e kynge nor knygth · constable ne meyre
ouerlede the comune · ne the courte somne
ne putten hem in panel · to done hem plygth here trewthe
but after the dede that ys done · oo dome schall rewarde
mercy or no mercy · as trewthe woll accorde

¶ kynges court⟦e⟧ and comune court⟦e⟧ concystorye and chap⟦....⟧\itle/
al schall be but⟦te⟧ oo court⟦e⟧ · and oo baroun iustyce
than worth trewe tonge a tydy man · that tenyd me neuere

¶ batayles schull none ben · ne noman bere wepne
and what smy⟦...⟧\th þ(a)t/ smythieth eny · be smyten ther-wyth to dethe
Non leuabit gens contra gentem gladium · &c(etera)

