and who-so wurcheþ after þys wrytt · y woll vndertakyn
schal neuer deuyl hym dere · ne deeþ yn sowle greue
for þowh y seye it my-sylf · y haue sauyd wyþ þys charme ·
of men and of wommen · many score thowsandys

¶ Ȝhe seyn sooþ q(uod) þys heraud · y haue founden it ofte
loo here yn my lappe · that leeuyd on that charme
Iosue and Iudyth · and Iudas machabeus
ȝhee and sixty thowsand by-syde forþ · that ben nouht seen here

¶ Ȝowr woordes ben wondurfull q(uod) y þo · whiche of ȝow is trewest
and lelest to lyue so · for lyf and for sowle ·

¶ abraham seyþ þat he sey⟦.⟧ · ho⟦.⟧\o/ly the trynyte
three p(er)sones yn p(ar)celles · dep(ar)table fram oþere ·
and alle þree but oo god · thus abrah(a)m me tauhte
and haþ sauyd that byleeuyd so · and sory for her synnys
he can nougth sygge the so(m)me and so(m)me arn yn his lappe
what neded it þanne · anewe lawe to bygynne
syþþe þe ferste suffyseþ · to saluacyou(n) and to blysse

¶ and now comeþ spes and spekeþ · þat haþ a-spyed þe lawe
and telleþ nougth of þe trynyte · þat took hym his lettres
to byleeue and louye · yn oo lord all-myghty ·
and syþþe rygth as my-sylf · so louye alle peple

¶ The gome that goiþ wyþ a staf · he semeþ yn grett(er) hele ·
þan he þat goiþ wyþ two stauys · to syȝt of vs alle
and rygth so by þe rode · resoun me scheweþ
it is lyȝter to lewyd men · oo lessou(n) to knowe
than forto techen hem two · and to hard lerne þe leste
it is full hard for any man · on abrah(a)m to byleeue
and wel a-way wurse ȝit · forto loue a scherewe
it is lyȝter to byleeue · on þre louely p(er)sones
than forto louye and lene · as wel loselles as lele

¶ Go þy gate q(uod) y to spes · so me god helpe
tho that lernyn þy lawe · wel lytel while vsyn it
and as we wentyn thus yn þe way · wordyng to-gydres
than say we a samarytan · syttyng on a mule
rydynge ful rapely · þe rygth wey þat we ȝedyn
comynge fro a contre · that men callyn ierico
to a iustys in ier(usa)l(e)m · and he chaced awey faste ·
[*i(d est)  (christus)*]
boþe þe heraud and hope · and he mette at onys
wher aman was wounded · and wyþ þeuys takyn
he mygth neyþ(er) steppe ne stonde · ne stere foot ne hondys ·
