and his seruaunt as he seyth · and of his suyte boþe
and wheþ(er) he be or be nougth · he bereth the sygne of pou(er)te ·
and yn þat secte our sauyour · sauyd all man-kynde ·
forþy alle pou(er)e þat pacyent ben · mowe cleymyn & askyn ·
after her endyng here · heuenryche blysse

¶ Moche hardyer may he asken þat here mygth haue her wylle
yn lond and yn lordschipe · and lykyng of body ·
and for goddys loue leueþ al · and lyueþ as a begger
and as amayde for mannys loue · her mooder forsakeþ ·
his fader and alle her frendys · and folweþ her make
moche is suche amayde to loue · of hym þat suchon takeþ ·
more þa(n) a maydyn is · þat is maryed þorough brocage
as by assent of sundry p(ar)tyes · and syluer to boote
more for couetyse of good · þan kynde loue of boþe

¶ So it fareþ by eche ap(er)sone · þat possessiou(n) forsakeþ
and putteþ hym to be pacyent · and pou(er)te wyddeþ
þe which is syb to god hym-sylf · and so to hise seyntes

¶ Haue god my trowþ q(uod) haukyn · ȝe p(re)yse fast pou(er)te
What is pou(er)te wyþ pacyence q(uod) he p(ro)prely to mene ·

¶ Paup(er)tas quod pacyence · est odibile bonu(m) remocio curar(um) · possessio sine
 calumpnia · donu(m) dei sanitatis mat(er) · absq(ue) solicitudine semita · sapiencie
 temp(er)atrix · negociu(m) sine dampno · i(n)certa fortuna · absq(ue) solicitudi(n)e felicitas · & c(etera)
I can nougth construe þys q(uod) haukyn · ȝe moot telle þis yn englysch ·

¶ In englisch q(uod) pacyence · yt is full hard to expowne ·
ac sumdel y schall seyne it · by so thu vndurstonde
pou(er)te is þe furste poynt · that pryde most hateth ·
thanne is it good by good skylle · al þat agasteþ pryde
rygth as contriciou(n) is confortable þyng · conscyence wot well
and a sorowe of hym-sylf · and a solace to the soule ·
so pou(er)te p(ro)prelych · penaunce and ioyȝe
is to the body · pure spurytual helthe
Ergo paup(er)tas est odibile bonu(m) · & c(etera)
and contriciou(n) confort · and cura a(n)i(m)ar(um) ·

¶ Selde sit pou(er)te · the sooþe to declare
horas iusticie to iuge men · enyoyned is no pou(er)e
ne to be mayr aboue men · ne mynystre vndyr kyng(es)
seldom is eny pou(er)e y-put · to punysch any peple ·
Remocio curarum · & cetera ·
Ergo pou(er)te and pou(er)e men · p(er)formen⟦t⟧ the comaundement
Nolite iudicare quemq(uam) · the thrydde ·

